|

atha khalvāyuṣmān subhūtirbhagavantametadavocat-prajñāpāramiteti bhagavan nāmadheyamātrametat|
tacca nāma idamiti nopalabhyate| vāgvastveva nāmetyucyate| sāpi prajñāpāramitā na vidyate
nopalabhyate| yathaiva nāma, tathaiva prajñāpāramitā| yathā prajñāpāramitā tathā nāma|
dharmadvayametanna vidyate nopalabhyate| kiṃ kāraṇaṃ bhagavan maitreyo bodhisattvo mahāsattvo'nuttarāṃ
samyaksaṃbodhimabhisaṃbudhya ebhireva nāmabhiḥ ebhireva padaiḥ ebhirevākṣaraiḥ
asminneva pṛthivīpradeśe prajñāpāramitāṃ bhāṣiṣyate? evamukte bhagavānāyuṣmantaṃ subhūtimetadavocat-tathā
hi subhūte maitreyo bodhisattvo mahāsattvo na rūpaṃ nityaṃ nānityaṃ na rūpaṃ
baddhaṃ na muktam, atyantaviśuddhamityabhisaṃbhotsyate| evaṃ nā vedanāṃ na saṃjñāṃ na
saṃskārān| na vijñānaṃ nityaṃ nānityam, na vijñānaṃ baddhaṃ na muktam, atyantaviśuddhamityabhisaṃbhotsyate|
anena subhūte kāraṇena maitreyo bodhisattvo mahāsattvaḥ anuttarāṃ samyaksaṃbodhimabhisaṃbudhya
ebhireva nāmabhirebhireva padavyañjanairasminneva pṛthivīpradeśe imāmeva
prajñāpāramitāṃ bhāṣiṣyate||

evamukte āyuṣmān subhūtirbhagavantametadavocat-pariśuddhā bateyaṃ bhagavan prajñāpāramitā? bhagavānāha-rūpaviśuddhitaḥ
subhūte pariśuddhā prajñāpāramitā| evaṃ vedanāsaṃjñāsaṃskārāḥ|
vijñānaviśuddhitaḥ subhūte pariśuddhā prajñāpāramitā| rūpānutpādānirodhāsaṃkleśāvyavadānaviśuddhitaḥ
subhūte pariśuddhā prajñāpāramitā| evaṃ vedanāsaṃjñāsaṃskārāḥ| vijñānānutpādānirodhāsaṃkleśāvyavadānaviśuddhitaḥ
subhūte pariśuddhā prajñāpāramitā| ākāśaviśuddhitaḥ subhūte
pariśuddhā prajñāpāramitā| rūpanirupalepāparigrahatayā subhūte pariśuddhā prajñāpāramitā|
evaṃ vedanāsaṃjñāsaṃskārāḥ| vijñānanirupalepāparigrahatayā subhūte pariśuddhā prajñāpāramitā|
ākāśapratiśrutkāvacanīyapravyāhāranirupalepatayā subhūte pariśuddhā prajñāpāramitā|
sarvopalepānulepadharmānupalepatayā subhūte pariśuddhā prajñāpāramitā||

evamukte āyuṣmān subhūtirbhagavantametadavocat-sulabdhā bata lābhāsteṣāṃ bhagavan kulaputrāṇāṃ
kuladuhitṝṇāṃ ca, yeṣāmiyaṃ prajñāpāramitā śrotrāvabhāsamapyāgamiṣyati, prāgeva ya udgrahīṣyanti
dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti
svādhyāsyanti| na teṣāṃ cakṣūrogo bhaviṣyati, na śrotrarogo na ghrāṇarogo na
jihvārogo na kāyarogo bhaviṣyati| na dhandhāyitatā bhaviṣyati, na te viṣamāparihāreṇa kālaṃ
kariṣyanti| bahūni caiṣāṃ devatāsahasrāṇi pṛṣṭhataḥ pṛṣṭhato'nubaddhāni bhaviṣyanti| aṣṭamīṃ
caturdaśīṃ pañcadaśīṃ ca sa dharmabhāṇakaḥ kulaputro vā kuladuhitā vā yatra yatra prajñāpāramitāṃ
bhāṣiṣyate, tatra tatra bahutaraṃ puṇyaṃ prasaviṣyati| evamukte bhagavānāyuṣmantaṃ
subhūtimetadavocat-evametatsubhūte, evametat| bahūni subhūte tasya kulaputrasya vā
kuladuhiturvā devatāsahasrāṇi pṛṣṭhataḥ pṛṣṭhato'nubaddhāni bhaviṣyanti| bahūni ca devatāsahasrāṇi
tatrāgamiṣyanti sarvāṇi dharmaśravaṇārthikāni| tāni ca rakṣāvaraṇaguptiṃ saṃvidhāsyanti
tasya dharmabhāṇakasya imāṃ prajñāpāramitāṃ bhāṣamāṇasya| tatkasya hetoḥ? sadevamānuṣāsurasya
hi subhūte lokasya prajñāpāramitā anuttaraṃ ratnam| ato'pi subhūte kulaputro vā
kuladuhitā vā tatonidānaṃ bahutaraṃ puṇyaṃ prasaviṣyati| api tu khalu punaḥ subhūte bahavo'ntarāyā
bhaviṣyanti asyā gambhīrāyāḥ prajñāpāramitāyā likhyamānāyā udgṛhyamāṇāyā dhāryamāṇāyā
vācyamānāyāḥ paryavāpyamānāyāḥ pravartyamānāyā upadiśyamānāyā uddiśyamānāyāḥ svādhyāyyamānāyāḥ|
tatkasya hetoḥ? tathā hi subhūte bahupratyarthikāni mahāratnāni bhavanti| yathāsāraṃ
ca gurutarapratyarthikāni bhavanti| anuttaraṃ cedaṃ subhūte mahāratnaṃ lokasya yaduta
prajñāpāramitā| hitāya sukhāya pratipannā lokasya| sarvadharmāṇāmanutpādāyānirodhāyāsaṃkleśāyāvināśayogena
pratyupasthitā| na ca subhūte prajñāpāramitā kaṃciddharmamālīyate, na
kaṃciddharmaṃ saṃkliśyate, na kaṃciddharmaṃ parigṛhṇāti| tatkasya hetoḥ? tathā hi subhūte
sarve te dharmā na saṃvidyante nopalabhyante| anupalabdhitaḥ subhūte anupaliptā prajñāpāramitā|
anupalipteti subhūte iyaṃ prajñāpāramitā| tathā hi subhūte rūpanirupalepatayā anupalipteyaṃ
prajñāpāramitā| evaṃ vedanāsaṃjñāsaṃskārāḥ| vijñānanirupalepatayā subhūte anupalipteyaṃ
prajñāpāramitā| sacedevamapi subhūte bodhisattvo mahāsattvo na saṃjānīte, carati prajñāpāramitāyām|
sā khalu punariyaṃ subhūte prajñāpāramitā na kasyaciddharmasyāveśikā vā niveśikā
vā saṃdarśikā vā nidarśikā vā āvāhikā vā nirvāhikā vā||

atha khalu saṃbahulāni devaputrasahasrāṇi antarīkṣe kilakilāprakṣveḍitena cailavikṣepānakārṣuḥ,
dvitīyaṃ batedaṃ dharmacakrapravartanaṃ jambūdvīpe paśyāma iti cāvocan| atha khalu bhagavānāyuṣmantaṃ
subhūtiṃ sthavirametadavocat-nedaṃ subhūte dvitīyaṃ dharmacakrapravartanaṃ
nāpi kasyaciddharmasya pravartanaṃ vā nivartanaṃ vā| evamiyaṃ subhūte bodhisattvasya mahāsattvasya
prajñāpāramitā||

evamukte āyuṣmān subhūtirbhagavantametadavocat-mahāpāramiteyaṃ bhagavaṃstasya bodhisattvasya
mahāsattvasya, yasyāsaṅgatā sarvadharmeṣu, yo'sāvanuttarāṃ samyaksaṃbodhimabhisaṃboddhukāmo
na ca kaṃciddharmamabhisaṃbudhyate, dharmacakraṃ ca pravartayiṣyati, na ca kaṃciddharmaṃ
saṃdarśayiṣyati| tatkasya hetoḥ? na hi kaściddharmo ya upalabhyate, yo vā dharmaḥ sūcyate|
nāpi kaściddharmaṃ pravartayiṣyati| tatkasya hetoḥ? atyantānabhinirvṛttā hi bhagavan sarvadharmāḥ|
nāpi kaṃciddharmaṃ nivartayiṣyati| tatkasya hetoḥ? ādyanabhinirvṛttā hi bhagavan
sarvadharmāḥ, prakṛtiviviktatvātsarvadharmāṇām||

evamukte bhagavānāyuṣmantaṃ subhūtimetadavocat-evametatsubhūte, evametat| na hi subhūte śūnyatā
pravartate vā nivartate vā| nāpi subhūte ānimittaṃ pravartate vā nivartate vā| nāpi subhūte
apraṇihitaṃ pravartate vā nivartate vā| yā subhūte evaṃ deśanā, iyaṃ sā sarvadharmāṇāṃ
deśanā| naiva ca kenaciddeśitā, nāpi kenacicchrutā, nāpi kenacitpratīcchitā, nāpi kenacitsākṣātkṛtā,
nāpi kenacitsākṣātkriyate, nāpi kenacitsākṣātkariṣyate| nāpyanayā dharmadeśanayā
kaścitparinirvṛto nāpi parinirvāsyati nāpi parinirvāti| nāpyanayā dharmadeśanayā kaściddakṣiṇīyaḥ
kṛtaḥ||

evamukte āyuṣmān subhūtirbhagavantametadavocat-asatpāramiteyaṃ bhagavan ākāśasattāmupādāya|
asamasamatāpāramiteyaṃ bhagavan sarvadharmānupalabdhitāmupādāya| viviktapāramiteyaṃ bhagavan
atyantaśūnyatāmupādāya| anavamṛdyapāramiteyaṃ bhagavan sarvadharmānupalabdhitāmupādāya|
apadapāramiteyaṃ bhagavan anāmāśarīratāmupādāya| asvabhāvapāramiteyaṃ bhagavan anāgatimagatimupādāya|
avacanapāramiteyaṃ bhagavan sarvadharmāvikalpatāmupādāya| anāmapāramiteyaṃ bhagavan
skandhānupalabdhitāmupādāya| agamanapāramiteyaṃ bhagavan sarvadharmāgamanatāmupādāya|
asaṃhāryapāramiteyaṃ bhagavan sarvadharmāgrāhyatāmupādāya| akṣayapāramiteyaṃ bhagavan akṣayadharmayogatāmupādāya|
anutpattipāramiteyaṃ bhagavan sarvadharmānabhinirvṛttitāmupādāya|
akārakapāramiteyaṃ bhagavan kārakānupalabdhitāmupādāya| ajānakapāramiteyaṃ bhagavan sarvadharmāṇāmanātmatāmupādāya|
asaṃkrāntipāramiteyaṃ bhagavan cyutyupapattyanupattitāmupādāya|
avinayapāramiteyaṃ bhagavan pūrvāntāparāntapratyutpannārthānupalabdhitāmupādāya| svapnapratiśrutkāpratibhāsamarīcimāyāpāramiteyaṃ
bhagavan anutpādavijñāpanatāmupādāya| asaṃkleśapāramiteyaṃ
bhagavan rāgadveṣamohāsvabhāvatāmupādāya| avyavadānapāramiteyaṃ bhagavan āśrayānupalabdhitāmupādāya|
anupalepapāramiteyaṃ bhagavan ākāśānupalepatāmupādāya| aprapañcapāramiteyaṃ
bhagavan sarvadharmamananasamatikramatāmupādāya| amananapāramiteyaṃ bhagavan aniñjanatāmupādāya|
acalitapāramiteyaṃ bhagavan dharmadhātusthititāmupādāya| virāgapāramiteyaṃ
bhagavan sarvadharmāvitathatāmupādāya| asamutthānapāramiteyaṃ bhagavan sarvadharmanirvikalpatāmupādāya|
śāntapāramiteyaṃ bhagavan sarvadharmanimittānupalabdhitāmupādāya| nirdoṣapāramiteyaṃ
bhagavan guṇapāramitāmupādāya| niḥkleśapāramiteyaṃ bhagavan parikalpāsattāmupādāya|
niḥsattvapāramiteyaṃ bhagavan bhūtakoṭitāmupādāya| apramāṇapāramiteyaṃ bhagavan sarvadharmasamutthānāsamutthānatāmupādāya|
antadvayānanugamapāramiteyaṃ bhagavan sarvadharmānabhiniveśanatāmupādāya|
asaṃbhinnapāramiteyaṃ bhagavan sarvadharmāsaṃbhedanatāmupādāya| aparāmṛṣṭapāramiteyaṃ
bhagavan sarvaśrāvakapratyekabuddhabhūmyaspṛhaṇatāmupādāya| avikalpapāramiteyaṃ
bhagavan vikalpasamatāmupādāya| aprameyapāramiteyaṃ bhagavan apramāṇadharmatāmupādāya|
asaṅgapāramiteyaṃ bhagavan sarvadharmāsaṅgatāmupādāya| anityapāramiteyaṃ bhagavan sarvadharmāsaṃskṛtatāmupādāya|
duḥkhapāramiteyaṃ bhagavan ākāśasamadharmatāmupādāya| śūnyapāramiteyaṃ
bhagavan sarvadharmānupalabdhitāmupādāya| anātmapāramiteyaṃ bhagavan sarvadharmānabhiniveśanatāmupādāya|
alakṣaṇapāramiteyaṃ bhagavan sarvadharmānabhinirvṛttitāmupādāya| sarvaśūnyatāpāramiteyaṃ
bhagavan anantāparyantatāmupādāya| smṛtyupasthānādibodhipakṣadharmapāramiteyaṃ
bhagavaṃsteṣāmanupalabdhitāmupādāya| śūnyatānimittāpraṇihitapāramiteyaṃ bhagavan
trivimokṣamukhānupalabdhitāmupādāya| aṣṭavimokṣapāramiteyaṃ bhagavaṃsteṣāmanupalabdhitāmupādāya|
navānupūrvavihārapāramiteyaṃ bhagavan prathamadhyānādīnāmanupalabdhitāmupādāya| catuḥsatyapāramiteyaṃ
bhagavan duḥkhādīnāmanupalabdhitāmupādāya| daśapāramiteyaṃ bhagavan dānādīnāmanupalabdhitāmupādāya|
balapāramiteyaṃ bhagavan anavamṛdyatāmupādāya| vaiśāradyapāramiteyaṃ
bhagavan atyantānavalīnatāmupādāya| pratisaṃvitpāramiteyaṃ bhagavan sarvajñatāsaṅgāpratighātitāmupādāya|
sarvabuddhadharmāveṇikapāramiteyaṃ bhagavan gaṇanāsamatikramatāmupādāya|
tathāgatatathatāpāramiteyaṃ bhagavan sarvadharmāvitathatāmupādāya| svayaṃbhūpāramiteyaṃ
bhagavan sarvadharmāsvabhāvatāmupādāya| sarvajñajñānapāramiteyaṃ bhagavan yaduta prajñāpāramitā
sarvadharmasvabhāvasarvākāraparijñānatāmupādāyeti||

āryāṣṭasāhasrikāyāṃ prajñāpāramitāyāṃ stutiparivarto nāma navamaḥ||

