|

atha khalvāyuṣmān subhūtirbhagavantametadavocat-prajñāpāramitāyāṃ bhagavaṃścaratā bodhisattvena
mahāsattvena kathaṃ śūnyatāyāṃ parijayaḥ kartavyaḥ, kathaṃ vā śūnyatāsamādhiḥ samāpattavyaḥ?
bhagavānāha-iha subhūte bodhisattvena mahāsattvena prajñāpāramitāyāṃ caratā rūpaṃ śūnyamiti
pratyavekṣitavyam| evaṃ vedanā saṃjñā saṃskārāḥ| vijñānaṃ śūnyamiti pratyavekṣitavyam|
tathā ca pratyavekṣitavyamavikṣiptayā cittasaṃtatyā yathā pratyavekṣamāṇo rūpamiti tāṃ
dharmatāṃ dharmatayā na samanupaśyet| tāṃ ca asamanupaśyan dharmatāṃ na sākṣātkuryādbhūtakoṭim|
evamukte āyuṣmān subhūtirbhagavantametadavocat-yadbhagavānevamāha-na bodhisattvena
mahāsattvena śūnyatā sākṣātkartavyeti| kathaṃ bhagavan tasmin samādhau sthito bodhisattvo
mahāsattvaḥ śūnyatāṃ na sākṣātkaroti? bhagavānāha-yataḥ subhūte bodhisattvo mahāsattvaḥ
sarvākāravaropetāṃ śūnyatāṃ pratyavekṣate, na ca sākṣātkariṣyāmīti pratyavekṣate, na ca sākṣātkartavyeti
pratyavekṣate, parijayaṃ kariṣyāmīti pratyavekṣate, parijayasyāyaṃ kālaḥ, nāyaṃ
kālaḥ sākṣātkriyāyā iti pratyavekṣate, asamāhita evārambaṇe cittamupanibadhnāti-prajñāpāramitā
ca me parigṛhītā bhaviṣyati, na ca sākṣātkṛteti|

atrāntarā bodhisattvo mahāsattvo na parihīyate bodhipakṣairdharmaiḥ, na ca āsravakṣayaṃ karoti,
atra ca parijayaṃ karoti| yasmin samaye bodhisattvo mahāsattvaḥ śūnyatāsamādhivimokṣamukhena
viharati, tasmin samaye bodhisattvena mahāsattvena ānimittena ca samādhinā vihartavyam,
na ca ānimittaṃ sākṣātkartavyam| tatkasya hetoḥ? evamārūḍhakuśalamūladharmasamanvāgato
hi bodhisattvo mahāsattvaḥ-paripākasyāyaṃ kālaḥ, nāyaṃ kālaḥ sākṣātkriyāyā iti pratyavekṣate|
prajñāpāramitayā ca parigṛhīto bhūtakoṭiṃ na sākṣātkaroti| tadyathāpi nāma subhūte kaścideva
puruṣaḥ paramaśūraśca bhavet, paramavīryasamanvāgataśca bhavet, dṛḍhapratiṣṭhānaśca
bhavet, abhirūpaśca bhavet, prāsādikaśca bhavet, paramadarśanīyaśca bhavet, bahuguṇasamanvāgataśca
bhavet, paramaguṇasamanvāgataśca bhavet, paramaiśvaryaśīlaśrutatyāgādiguṇaiśca
samanvāgato bhavet, medhāvī ca bhavet, vacanasamarthaśca bhavet, pratibhānasaṃpannaśca bhavet,
pratipattisaṃpannaśca bhavet, kālajñaśca bhavet, deśajñaśca bhavet, sthānajñaśca bhavet,
iṣvastre ca paramagatiṃ gato bhavet, bahupraharaṇāvaraṇaśca bhavet, sarvāsu ca kalāsu
paramakuśalo bhavet, supariniṣpannatayā sarveṣveva ca śilpasthāneṣu paramagatiko bhavet,
smṛtimāṃśca bhavet, matimāṃśca bhavet, gatimāṃśca bhavet, dhṛtimāṃśca bhavet, nītimāṃśca bhavet,
sarvaśāstraviśāradaśca bhavet, mitravāṃśca bhavet, arthavāṃśca bhavet, balavāṃśca bhavet,
ahīnāṅgaśca bhavet, paripūrṇendriyaśca bhavet, sarvopakaraṇasaṃpannaśca bhavet, bahujanasya
ca priyo manaāpaśca bhavet|

sa yadyadeva kiṃcitkāryamārabheta, tatra tatra sarvatra nistaraṇasamartho bhavet, nayena ca
vyavaharet, sarvatra cāsya mahālābho bhavet| tena mahālābhena samanvāgataḥ san bahujanaṃ saṃvibhajet,
satkartavyaṃ ca satkuryāt, gurukartavyaṃ ca gurukuryāt, mānayitavyaṃ ca mānayet,
pūjayitavyaṃ ca pūjayet| tatkiṃ manyase subhūte api nu sa puruṣastatonidānaṃ bhūyasyā mātrayā
āttamanasko bhavet, pramuditaśca bhavet, prītisaumanasyajātaśca bhavet? subhūtirāha
evametadbhagavan, evametatsugata| bhagavānāha-sa khalu punaḥ subhūte puruṣastayā mahāsaṃpattyā
samanvāgato mātāpitṛputradārān gṛhītvā kenacideva kāraṇasāmagrīyogena mahāṭavīkāntāraṃ
pratipanno bhavet mahāpratibhayaṃ bālānāṃ bhīṣaṇaṃ romaharṣaṇam| sa tatra praviṣṭaḥ saṃstān
mātāpitṛputradārānabhayenābhinimantrayet-mā bhaiṣṭa, mā bhaiṣṭa, ahamito yuṣmān mahābhayabhairavādaṭavīkāntārātkṣemeṇa
svastinā śīghramapakrāmayiṣyāmi, śīghraṃ parimocayiṣyāmīti|
tatra khalu punaḥ subhūte aṭavīkāntāre tasya puruṣasya bahavaḥ pratyarthikāḥ bahavaḥ pratyamitrāḥ
pratyupasthitā bhaveyuḥ| tatkiṃ manyase subhūte api nu sa śūraḥ puruṣastaiḥ pratyarthikaiḥ
pratyamitrairabhyutthitairavinivartyo dṛḍhavīryabalasamanvāgataḥ prajñāvānatisnigdhaḥ
sānukrośo dhīro mahāsaṃbhārasamanvāgatastān mātāpitṛputradārān parityajya tato mahābhayabhairavādaṭavīkāntārādātmānamekamapakrāmayitavyaṃ
manyeta? subhūtirāha-no hīdaṃ bhagavan|
tatkasya hetoḥ? tathā hi bhagavaṃstasya puruṣasya tanmātāpitṛputradāramaparityaktam,
ādhyātmikaśca bāhyaśca balavān saṃbhāraḥ| tasya tatra aṭavīkāntāre bahutarakāśca śūratarakarāśca
dṛḍhapraharaṇatarakarāśca teṣāṃ pratyarthikānāṃ pratyamitrāṇāmanye udāratarakāḥ pratyarthikāḥ
pratyamitrāstiṣṭhanti rakṣanti| te tasya pratyarthikāḥ pratyamitrā avatāraprekṣiṇo'vatāragaveṣiṇo'vatāraṃ
na lapsyante| tena sa bhagavan pratibalaḥ puruṣo'kṣato'nupahatastanmātāpitṛputradāramātmānaṃ
ca tato mahābhayabhairavādaṭavīkāntārācchaktaḥ kṣemeṇa svastinā
śīghramapakrāmayituṃ yāvadgrāmaṃ vā nagaraṃ vā nigamaṃ vā anuprāptaḥ syāt||

evamukte bhagavānāyuṣmantaṃ subhūtimetadavocat-evameva subhūte bodhisattvo mahāsattvaḥ sarvasattvahitānukampī
maitrīvihārī karuṇāvihārī muditāvihārī upekṣāvihārī upāyakauśalyena prajñāpāramitayā
ca parigṛhītaḥ kuśalamūlāni samyagbuddhānujñātayā pariṇāmanayā pariṇāmya kiṃcāpi
śūnyatāmānimittamapraṇihitaṃ ca samādhivimokṣamukhānyavatarati, na tveva bhūtakoṭiṃ sākṣātkaroti,
yaduta śrāvakabhūmau vā pratyekabuddhabhūmau vā| tatkasya hetoḥ? tathā hyasya
balavattamā dṛḍhatamāśca parigrāhakāḥ, yaduta prajñāpāramitā upāyakauśalyaṃ ca| tena asyāparityaktāḥ
sarvasattvāḥ, tenaiṣa pratibalaḥ svastinā kṣemeṇa anuttarāṃ samyaksaṃbodhimabhisaṃboddhum|
yasmin samaye subhūte bodhisattvo mahāsattvaḥ sarvasattvānāmantike maitrīcittamārambaṇīkṛtya
tān paramayā maitryā paribadhnāti, atrāntare bodhisattvo mahāsattvaḥ kleśapakṣaṃ
mārapakṣaṃ cātikramya śrāvakabhūmiṃ pratyekabuddhabhūmiṃ cātikramya tatra samādhāvavatiṣṭhate|
aprāptaśca sa subhūte āsravakṣayaṃ paramapāramitāyāṃ śūnyatāyāṃ parijayaṃ karoti|
yasmin samaye subhūte bodhisattvo mahāsattvaḥ śūnyatāsamādhivimokṣamukhena viharati, atrāntare
bodhisattvo mahāsattvo na cedānīṃ nānimittena samādhinā viharati|

na cānena ānimittaḥ samādhiḥ sākṣātkṛto bhavati| tadyathāpi nāma subhūte pakṣī śakunirākāśe'ntarīkṣe
carati, na ca bhūmau patati, na ca kaṃcinniśrayaṃ niśritya tiṣṭhati, ākāśa evāntarīkṣe
viharati, na ca tatrāpi niśrito na pratiṣṭhitaḥ| evameva subhūte bodhisattvo mahāsattvaḥ
śūnyatāvihāreṇa viharati, śūnyatāyāṃ parijayaṃ karoti, ānimittavihāreṇa ca viharati,
ānimitte ca parijayaṃ karoti, apraṇihitavihāreṇa ca viharati, apraṇihite ca parijayaṃ karoti|
na ca śūnyatāyāṃ vā ānimitte vā apraṇihite vā patatyaparipūrṇairbuddhadharmaiḥ| tadyathāpi
nāma subhūte balavāniṣvastrācārya iṣvastraśikṣāyāṃ suśikṣitaḥ supariniṣṭhitaḥ| sa ūrdhvaṃ
kāṇḍaṃ kṣipet| ūrdhvaṃ kāṇḍaṃ kṣiptvā tadanyaiḥ kāṇḍaistatkāṇḍaṃ bhūmau patat pratinivārayet,
vārayet, tasya paurvakasya kāṇḍasya kāṇḍaparaṃparayā bhūmau patanaṃ na dadyāt, tāvattatkāṇḍaṃ
bhūmau na patat, yāvannākāṅkṣet-aho batedaṃ kāṇḍaṃ bhūmau patediti| evameva subhūte
bodhisattvo mahāsattvaḥ prajñāpāramitāyāṃ caran upāyakauśalyaparigṛhītaḥ tāvattāṃ paramāṃ
bhūtakoṭiṃ na sākṣātkaroti, yāvanna tāni kuśalamūlānyanuttarāyāṃ samyaksaṃbodhau paripakvāni
suparipakvāni| yadā tāni kuśalamūlānyanuttarāyāṃ samyaksaṃbodhau paripakvāni bhavanti
suparipakvāni, tadā tāṃ paramāṃ bhūtakoṭiṃ sākṣātkaroti| tasmāttarhi subhūte bodhisattvena
mahāsattvena prajñāpāramitāyāṃ caratā prajñāpāramitāṃ bhāvayatā evameteṣāṃ dharmāṇāṃ
gambhīradharmatā pratyavekṣitavyā upanidhyātavyā, na ca sākṣātkartavyā||

evamukte āyuṣmān subhūtirbhagavantametadavocat-duṣkarakārako bhagavan bodhisattvo mahāsattvaḥ|
paramaduṣkarakārako bhagavan bodhisattvo mahāsattvaḥ, yaḥ śūnyatāyāṃ carati, śūnyatayā
ca viharati, śūnyatāṃ ca samādhiṃ samāpadyate, na ca bhūtakoṭiṃ sākṣātkaroti| atyāścaryamidaṃ
bhagavan, paramāścaryamidaṃ sugata| evamukte bhagavānāyuṣmantaṃ subhūtimetadavocat-evametatsubhūte,
evametat| duṣkarakārako bodhisattvo mahāsattvaḥ| paramaduṣkarakārako bodhisattvo
mahāsattvaḥ yaḥ śūnyatāyāṃ carati, śūnyatāyāṃ ca viharati, śūnyatāṃ ca samādhiṃ samāpadyate,
na ca bhūtakoṭiṃ sākṣātkaroti| tatkasya hetoḥ? tathā hi subhūte bodhisattvasya mahāsattvasya
sarvasattvā aparityaktāḥ| tasyeme evaṃrūpāḥ praṇidhānaviśeṣā bhavanti-mayaite sarvasattvāḥ
parimocayitavyā iti| yadā bodhisattvo mahāsattva evaṃ cittamabhinirharati-sarvasattvā
mamāparityaktāḥ, mayaite parimocayitavyā iti, śūnyatāṃ ca samādhivimokṣamukhamabhinirharati,
ānimittaṃ ca samādhivimokṣamukhamabhinirharati, apraṇihitaṃ ca samādhivimokṣamukhamabhinirharati,
tadā upāyakauśalyasamanvāgato bodhisattvo mahāsattvo veditavyaḥ-nāyamantarā
bhūtakoṭiṃ sākṣātkariṣyatyaparipūrṇairbuddhadharmaiḥ| tatkasya hetoḥ? tathā hi asyopāyakauśalyaṃ
rakṣāṃ karoti| sa caivāsya cittotpādo yattasya sarvasattvā aparityaktāḥ| sa evamanena
cittotpādenopāyakauśalyena samanvāgato'ntarā bhūtakoṭiṃ na sākṣātkaroti||

punaraparaṃ subhūte yadā bodhisattvo mahāsattva imāni gambhīrāṇi sthānāni pratyavekṣate, pratyavekṣitukāmo
vā bhavati-tadyathā śūnyatāṃ samādhivimokṣamukham, ānimittaṃ samādhivimokṣamukham,
apraṇihitaṃ samādhivimokṣamukham, tenaivaṃ cittamabhinirhartavyam-dīrgharātramamī
sattvāḥ sattvasaṃjñayā upalambhe caranti| teṣāṃ sattvānāmupalambhadṛṣṭikānāmupalambhadṛṣṭiprahāṇāya
anuttarāṃ samyaksaṃbodhimabhisaṃbudhya dharmaṃ deśayiṣyāmi| iti saṃcintya śūnyatāṃ
samādhivimokṣamukhaṃ samāpadyate, na ca bhūtakoṭiṃ sākṣātkaroti| ānimittaṃ samādhivimokṣamukhaṃ
samāpadyate, na ca bhūtakoṭiṃ sākṣātkaroti| apraṇihitaṃ samādhivimokṣamukhaṃ samāpadyate,
na ca bhūtakoṭiṃ sākṣātkaroti| evaṃ bodhisattvo mahāsattvo'nena cittotpādena anena
copāyakauśalyena samanvāgato nāntarā bhūtakoṭiṃ sākṣātkaroti, na ca parihīyate maitrīsamādhito
na karuṇāmuditopekṣāsamādhitaḥ| tatkasya hetoḥ? upāyakauśalyaparigṛhīto hi bodhisattvo
mahāsattvo bhūyasyā mātrayā vivardhate śuklairdharmaiḥ| tīkṣṇatarāṇi cāsya śraddhādīnīndriyāṇi
bhavanti, balabodhyamārgaṃ ca pratilabhate||

punaraparaṃ subhūte bodhisattvasya mahāsattvasyaivaṃ bhavati-dīrgharātramamī sattvā dharmasaṃjñayā
upalambhe caranti| teṣāmupalambhadṛṣṭikānāmupalambhadṛṣṭiprahāṇāya anuttarāṃ samyaksaṃbodhimabhisaṃbudhya
dharmaṃ deśayiṣyāmīti| so'nena cittotpādena paurvakeṇa copāyakauśalyena
samanvāgataḥ śūnyatāṃ samādhivimokṣamukhaṃ samāpadyate| na ca bhūtakoṭiṃ sākṣātkaroti|
na ca parihīyate maitrīkaruṇāmuditopekṣāsamādhitaḥ| tatkasya hetoḥ? upāyakauśalyaparigṛhīto
bodhisattvo mahāsattvo bhūyasyā mātrayā vivardhate śūklairdharmaiḥ| tīkṣṇatarāṇi cāsya
śraddhādīnīndriyāṇi bhavanti| balabodhyaṅgāni mārgaṃ ca pratilabhate||

punaraparaṃ subhūte bodhisattvasya mahāsattvasyaivaṃ bhavati-dīrgharātramamī sattvā nimittasaṃjñayā
nimitte caranti| teṣāṃ nimittasaṃjñāprahāṇāya anuttarāṃ samyaksaṃbodhimabhisaṃbudhya
dharmaṃ deśayiṣyāmīti| sa ānimittaṃ samādhivimokṣamukhaṃ samāpadyate sattvānāṃ kṛtaśaḥ|
so'nena cittotpādena paurvakeṇa copāyakauśalyena samanvāgataḥ ānimittaṃ samādhivimokṣamukhaṃ
samāpadyate, na ca bhūtakoṭiṃ sākṣātkaroti| na ca parihīyate maitryāḥ karuṇāyā muditāyā
upekṣāyāḥ sarvasamādhitaḥ| tatkasya hetoḥ? upāyakauśalyaparigṛhīto hi bodhisattvo mahāsattvo
bhūyasyā mātrayā vivardhate śūklairdharmaiḥ| tīkṣṇatarāṇi cāsya śraddhādīnīndriyāṇi bhavanti|
balāni bodhyaṅgāni mārgaṃ ca pratilabhate||

punaraparaṃ subhūte bodhisattvasya mahāsattvasyaivaṃ bhavati-dīrgharātramamī sattvā nityasaṃjñayā
sukhasaṃjñayā ātmasaṃjñayā śubhasaṃjñayā ca viparyastāḥ| tathā kariṣyāmi yathā anuttarāṃ
samyaksaṃbodhimabhisaṃbudhya nityasaṃjñāyāḥ sukhasaṃjñāyāḥ ātmasaṃjñāyāḥ śubhasaṃjñāyā
viparyāsasya prahāṇāya dharmaṃ deśayiṣyāmi-anityametatsarvaṃ na nityamiti| duḥkhametatsarvaṃ
na sukhamiti| anātmakametatsarvaṃ naitatsātmakamiti| aśubhametatsarvaṃ naitacchubhamiti|
so'nena cittotpādena samanvāgataḥ paurvakeṇa copāyakauśalyena prajñāpāramitayā ca parigṛhīto
nāntarā bhūtakoṭiṃ sākṣātkaroti aparipūrṇeṣu buddhadharmeṣu| evamapraṇihitaṃ samādhivimokṣamukhamupasaṃpadya
viharati| na ca bhūtakoṭiṃ sākṣātkaroti| na ca parihīyate maitrīto
vā karuṇāto vā muditāto vā upekṣāto vā| tatkasya hetoḥ? upāyakauśalyaparigṛhīto bodhisattvo
mahāsattvo bhūyasyā mātrayā vivardhate śūklairdharmaiḥ| tīkṣṇatarāṇi cāsya śraddhādīnīndriyāṇi
bhavanti| balāni bodhyaṅgāni mārgaṃ ca pratilabhate| yo hi kaścitsubhūte bodhisattvo
mahāsattva imaṃ cittotpādamutpādayati, ityapīme sattvā dīrgharātramupalambhe caritāvinaḥ
etarhyupalambhe caranti|

nimittasaṃjñāyāṃ caritāvinaḥ etarhyapi nimittasaṃjñāyāṃ caranti| viparyāse caritāvinaḥ etarhyapi
viparyāse caranti| piṇḍasaṃjñāyāṃ caritāvinaḥ etarhyapi piṇḍasaṃjñāyāṃ caranti| abhūtasaṃjñāyāṃ
caritāvinaḥ etarhyapi abhūtasaṃjñāyāṃ caranti| mithyādṛṣṭau caritāvinaḥ etarhyapi
mithyādṛṣṭau caranti| tathā kariṣyāmi yathaiṣāmete doṣāḥ sarveṇa sarvaṃ sarvathā sarvaṃ
na bhaviṣyanti, na prajñāsyante| ityevaṃ sarvasattvān samanvāharati| evaṃ ca bodhisattvo
mahāsattvo'nena smṛtisamanvāhāreṇa anena cittotpādena samanvāgataḥ upāyakauśalyena ca samanvāgataḥ
prajñāpāramitayā ca parigṛhītaḥ evameteṣāṃ gambhīrāṇāṃ dharmāṇāṃ dharmatāṃ pratyavekṣamāṇaḥ
śūnyatāto vā ānimittato vā apraṇihitato vā anabhisaṃskārato vā anutpādato vā ajātito
vā abhāvato vā| asthānametatsubhūte'navakāśaḥ, yatsa bodhisattvo mahāsattva evaṃ jñānasamanvāgato'nabhisaṃskāre
vā patet, traidhātukena vā sārdhaṃ saṃvaset, naitatsthānaṃ vidyate||

evaṃ hi subhūte bodhisattvo mahāsattvaḥ paripraṣṭavyo bodhisattvena mahāsattvena anuttarāṃ samyaksaṃbodhimabhisaṃboddhukāmena-katameṣāṃ
dharmāṇāṃ parijayaḥ kartavyaḥ? kiyadrūpāṇi ca
cittānyabhinirhartavyāni? yāni cittānyabhinirharan bodhisattvo mahāsattvo na śūnyatāṃ sākṣātkaroti,
na ānimittaṃ sākṣātkaroti, na apraṇihitaṃ sākṣātkaroti, na anabhisaṃskāraṃ sākṣātkaroti,
na anutpādaṃ sākṣātkaroti, na ajātiṃ sākṣātkaroti, na abhāvaṃ sākṣātkaroti, prajñāpāramitāṃ
ca bhāvayati| sacetsubhūte bodhisattvo mahāsattvo bodhisattvena mahāsattvenaivaṃ
pṛṣṭa evaṃ vyākaroti-śūnyataiva bodhisattvena mahāsattvena manasi kartavyā| ānimittameva
apraṇihitameva anabhisaṃskāra eva anutpāda eva ajātireva abhāva eva bodhisattvena mahāsattvena
manasi kartavya iti| sacettaṃ sarvasattvāparityāgacittotpādaṃ nopadarśayet, upāyakauśalyaṃ
vā na vyākuryāt, veditavyametatsubhūte nāyaṃ vyākṛto bodhisattvo mahāsattvo'nuttarāyāṃ
samyaksaṃbodhāvavinivartanīyatve taiḥ paurvakaistathāgatairarhadbhiḥ samyaksaṃbuddhaiḥ|
tatkasya hetoḥ? yo hyasāvavinivartanīyasya bodhisattvasya mahāsattvasyāveṇiko dharmaḥ, taṃ
dharmaṃ na sūcayati, na prabhāvayati, nopadarśayati, na prajānāti, paripṛṣṭo na vyākaroti,
na visarjayati, na tāṃ bhūmimavakrāmayati, yo'vinivartanīyasya bodhisattvasya mahāsattvasya
bhūmiriti||

subhūtirāha-syātpunarbhagavan paryāyo yena paryāyeṇa bodhisattvo mahāsattvo'vinivartanīyo bhavet?
bhagavānāha-syātsubhūte sa paryāyo yena paryāyeṇa sa bodhisattvo mahāsattvo'vinivartanīyo
bhavet| sacedbodhisattvo mahāsattva imāṃ prajñāpāramitāṃ śrutvā vā aśrutvā va evaṃ pratipadyeta,
evaṃ visarjayet-avinivartanīyo bodhisattvo mahāsattvo veditavyaḥ| subhūtirāha-tena
hi bhagavan bahavo bodhāya caranti| alpakāḥ punarya evaṃ visarjayanti| bhagavānāha-tathā
hi subhūte alpakāste bodhisattvā mahāsattvā ye vyākṛtā avinivartanīyāyāṃ jñānabhūmau|
ye punaste vyākṛtā bhaviṣyanti, te evaṃ visarjayiṣyanti| te te bodhisattvā mahāsattvā uttaptāvaropitakuśalamūlā
veditavyāḥ| te te bodhisattvā mahāsattvā asaṃhāryāḥ sadevamānuṣāsureṇa
lokena| sacetpunaḥ subhūte bodhisattvo mahāsattvaḥ svapnāntaragato'pi svapnopamāḥ sarvadharmā
iti vyavalokayati, na ca sākṣātkaroti, idamapi subhūte avinivartanīyasya bodhisattvasya
mahāsattvasya avinivartanīyalakṣaṇaṃ veditavyam||

punaraparaṃ subhūte bodhisattvo mahāsattvaḥ svapnāntaragato'pi śrāvakabhūmau vā pratyekabuddhabhūmau
vā traidhātukāya ca spṛhāmanuśaṃsācittaṃ notpādayati, idamapi subhūte avinivartanīyasya
bodhisattvasya mahāsattvasya avinivartanīyalakṣaṇaṃ veditavyam||

punaraparaṃ subhūte bodhisattvo mahāsattvaḥ svapnāntaragato'pyanekaśatāyāḥ parṣado'nekasahasrāyā
yāvadanekakoṭīniyutaśatasahasrāyāḥ parṣado madhyagataṃ maṇḍalamāle niṣaṇṇaṃ bhikṣusaṃghaparivṛtaṃ
bodhisattvasaṃghapuraskṛtaṃ dharmaṃ deśayantaṃ tathāgatamarhantaṃ samyaksaṃbuddhamātmānaṃ
paśyati| idamapi subhūte avinivartanīyasya bodhisattvasya mahāsattvasyāvinivartanīyalakṣaṇaṃ
veditavyam||

punaraparaṃ subhūte bodhisattvo mahāsattvaḥ svapnāntaragato'pi vaihāyasamabhyudgamya sattvebhyo
dharmaṃ deśayati, tāṃ ca vyāmaprabhāṃ saṃjānīte, tāṃśca bhikṣūnabhinirmimīte, ye'nyāsu
dikṣu gatvā anyeṣu lokadhātuṣu buddhakṛtyaṃ kurvanti, dharmaṃ ca deśayanti| evamapi subhūte
svapnāntaragatoa'vinivartanīyo bodhisattvo mahāsattvaḥ saṃjānīte| idamapi subhūte avinivartanīyasya
bodhisattvasya mahāsattvasya avinivartanīyalakṣaṇaṃ veditavyam||

punaraparaṃ subhūte svapnāntaragato bodhisattvo mahāsattvo notrasyati, na saṃtrasyati, na saṃtrāsamāpadyate|
grāmaghāte vā nagaraghāte vā nigamaghāte vā janapadaghāte vā rāṣṭraghāte
vā agnidāhe vā vartamāne vyālamṛgān vā tato'nyānapi vā kṣudramṛgajātīn dṛṣṭvā śiraśchede vā
pratyupasthite tato'nyānyapi vā mahābhayabhairavāṇi duḥkhadaurmanasyāni vā prāpya tato'nyeṣāmapi
vā sattvānāṃ mahābhayabhairavāṇi duḥkhāni dṛṣṭvā nāsya bhayabhairavamutpadyate, notrasyati
na saṃtrasyati na saṃtrāsamāpadyate| tataśca svapnāntarātprativibuddhasya samanantaravyutthitasyaivaṃ
bhavati-svapnopamamidaṃ sarvaṃ traidhātukam| evaṃ ca mayā anuttarāṃ
samyaksaṃbodhimabhisaṃbudhya samyagdeśayatā dharmo deśayitavya iti| idamapi subhūte avinivartanīyasya
bodhisattvasya mahāsattvasya avinivartanīyalakṣaṇaṃ veditavyam||

punaraparaṃ subhūte avinivartanīyasya bodhisattvasya mahāsattvasya svapnāntaragatasya nairayikān
sattvān dṛṣṭvā evaṃ bhavati-tathā kariṣyāmi yathā me'nuttarāṃ samyaksaṃbodhimabhisaṃbuddhasya
buddhakṣetre sarveṇa sarvaṃ sarvathā sarvaṃ sarve'pyapāyā na bhaviṣyantīti| idamapi
subhūte avinivartanīyasya bodhisattvasya mahāsattvasya apāyapariśuddhilakṣaṇaṃ veditavyam||

tatra subhūte kathaṃ vijñāyeta asyāvinivartanīyasya bodhisattvasya mahāsattvasya anuttarāṃ samyaksaṃbodhimabhisaṃbuddhasya
buddhakṣetre sarveṇa sarvaṃ sarvathā sarvaṃ sarve'pyapāyā na
bhaviṣyantīti? sacetsubhūte bodhisattvo mahāsattvaḥ svapnāntaragato'pi nirayagatāṃstiryakpretagatān
vā sattvān dṛṣṭvā smṛtiṃ pratilabhate| sa tāṃ smṛtiṃ pratilabhya evaṃ cintayati-tathā
kariṣyāmi yathā me'nuttarāṃ samyaksaṃbodhimabhisaṃbuddhasya buddhakṣetre sarveṇa sarvaṃ
sarvathā sarvaṃ sarve'pyapāyā na bhaviṣyantīti| evaṃ subhūte bodhisattvasya mahāsattvasya
apāyapariśuddhilakṣaṇaṃ veditavyam| idamapi subhūte avivartanīyasya bodhisattvasya mahāsattvasya
avinivartanīyalakṣaṇaṃ veditavyam||

punaraparaṃ subhūte svapnāntaragato bodhisattvo mahāsattvo nagaradāhe vā grāmadāhe vā vartamāne
prativibuddhaḥ saṃstataḥ svapnādevaṃ samanvāharati yathā-mayā svapnāntaragatena ye ākārāḥ
yāni liṅgāni yāni nimittāni dṛṣṭāni, yairākārairyairliṅgairyairnimittairavivartanīyo bodhisattvo
mahāsattvo dhārayitavyaḥ, te ākārāstāni liṅgāni tāni nimittāni mama saṃvidyante|
etena satyena satyavacanena ayaṃ nagaradāho vā grāmadāho vā vartamāna upaśāmyatu, śītibhavatu,
astaṃ gacchatu| sacetsubhūte grāmadāho vā nagaradāho vā upaśāmyati, śītībhavati, astaṃ
gacchati, veditavyametatsubhūte vyākṛto'yaṃ bodhisattvo mahāsattvastaiḥ paurvakaistathāgatairarhadbhiḥ
samyaksaṃbuddhairavinivartanīyo'nuttarāyāḥ samyaksaṃbodheriti| sacennopaśāmyati,
na śītībhavati, nāstaḥ gacchati, veditavyametatsubhūte nāyaṃ vyākṛto bodhisattvo mahāsattvo'nuttarāyāṃ
samyaksaṃbodhāviti| sacetpunaḥ subhūte so'gnidāho'tikramya gṛhādgṛhaṃ
rathyāyā rathyāmanyatarānyatarāṃ rathyāṃ vā gṛhaṃ vā gacchati, dahati, nopaśāmyati, na śītībhavati,
nāstaṃ gacchati, veditavyametatsubhūte dharmapratyākhyānaṃ duṣprajñasaṃvartanīyaṃ
tena bodhisattvena mahāsattvena karmopacitam| tato'syaitaddṛṣṭadharmasaṃvartanīyameva karma
vipacyate| tata eva dharmapratyākhyānātsāvaśeṣaṃ karmaivaṃ vipacyate| ityayaṃ subhūte
heturayaṃ pratyayo'sya bodhisattvasya mahāsattvasya avinivartanīyalakṣaṇatāyā iti| ayamapi
subhūte bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ||

punaraparaṃ subhūte yairākārairyairliṅgairyairnimittairavinivartanīyo bodhisattvo mahāsattvo
dhārayitavyaḥ, tānākārāṃstāni liṅgāni tāni nimittāni deśayiṣyāmi| tatsādhu ca suṣṭhu ca śṛṇu,
manasi kuru, bhāṣiṣye'haṃ te| sādhu bhagavannityāyuṣmān subhūtirbhagavataḥ pratyaśrauṣīt|
bhagavānetadavocat-sacetsubhūte kaścideva puruṣo vā strī vā dārako vā dārikā vā amanuṣyeṇa
gṛhīto bhavedāviṣṭaḥ| tatra bodhisattvena mahāsattvena upasaṃkramya evamadhiṣṭhānaṃ
samanvāhartavyam| sacedahaṃ haiḥ paurvakaistathāgatairarhadbhiḥ samyaksaṃbuddhairvyākṛto'nuttarāyāṃ
samyaksaṃbodhau, pariśuddho me'dhyāśayaḥ anuttarāṃ samyaksaṃbodhimabhisaṃboddhum|
yathāhamanuttarāṃ samyaksaṃbodhimabhisaṃboddhukāmaḥ, pariśuddho me manasikāro'nuttarāyāṃ
samyaksaṃbodhau| apagataṃ me śrāvakacittaṃ pratyekabuddhacittaṃ ca, tena mayā anuttarā samyaksaṃbodhirabhisaṃboddhavyā|
nāhaṃ nānuttarāṃ samyaksaṃbodhimabhisaṃbhotsye| abhisaṃbhotsya
evāhamanuttarāṃ samyaksaṃbodhim| ye'pi te aprameyeṣvasaṃkhyeyeṣu lokadhātuṣu buddhā bhagavantastiṣṭhanti
dhriyante yāpayanti, na teṣāṃ tathāgatānāmarhatāṃ samyaksaṃbuddhānāṃ kiṃcidajñātaṃ
vā adṛṣṭaṃ vā aviditaṃ vā asākṣātkṛtaṃ vā anabhisaṃbuddhaṃ vā| yathā te buddhā
bhagavanto jānanto mamādhyāśayam-ityapyahamanuttarāṃ samyaksaṃbodhimabhisaṃbhotsye iti| anena
satyena satyavacanena iyaṃ strī vā puruṣo vā dārako vā dārikā vā yena amanuṣyagraheṇa
gṛhīto vā āviṣṭo vā, so'pakrāmatu| sacetso'manuṣyaḥ evaṃ bhāṣamāṇena bodhisattvena mahāsattvena
nāpakrāmati, veditavyametatsubhūte nāyaṃ vyākṛto bodhisattvo mahāsattvastaiḥ paurvakaistathāgatairarhadbhiḥ
samyaksaṃbuddhairanuttarāyāṃ samyaksaṃbodhāviti| sacetpunaḥ subhūte
evaṃ bhāṣamāṇasya bodhisattvasya mahāsattvasya so'manuṣyo'pakrāmati, vediṃtavyametatsubhūte
vyākṛto'yaṃ bodhisattvo mahāsattvastaiḥ paurvakaistathāgatairarhadbhiḥ samyaksaṃbuddhairanuttarāyāṃ
samyaksaṃbodhāviti||

āryāṣṭasāhasrikāyāṃ prajñāpāramitāyāmupāyakauśalyamīmāṃsāparivarto nāma viṃśatitamaḥ||

