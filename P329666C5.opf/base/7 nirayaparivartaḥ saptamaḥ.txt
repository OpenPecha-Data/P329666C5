|

atha khalvāyuṣmān śāriputro bhagavantametadavocat-sarvajñajñānapariniṣpattirbhagavan prajñāpāramitā,
sarvajñatvaṃ bhagavan prajñāpāramitā| bhagavānāha-evametacchāriputra, evametadyathā
vadasi| śāriputra āha-avabhāsakarī bhagavan prajñāpāramitā| namaskaromi bhagavan prajñāpāramitāyai|
namaskaraṇīyā bhagavan prajñāpāramitā| anupaliptā bhagavan prajñāpāramitā| sarvalokanirupalepā
bhagavan prajñāpāramitā| ālokakarī bhagavan prajñāpāramitā| sarvatraidhātukavitimirakarī
bhagavan prajñāpāramitā| sarvakleśadṛṣṭyandhakārāpanetrī bhagavan prajñāpāramitā|
āśrayaṇīyā bhagavan prajñāpāramitā| agrakarī bhagavan prajñāpāramitā bodhipakṣāṇāṃ
dharmāṇām| kṣemakarī bhagavan prajñāpāramitā| andhānāṃ sattvānāmālokakarī bhagavan prajñāpāramitā|
sarvabhayopadravaprahīṇālokakarī bhagavan prajñāpāramitā| pañcacakṣuḥparigrahaṃ
kṛtvā sarvasattvānāṃ mārgadarśayitrī bhagavan prajñāpāramitā| cakṣurbhagavan prajñāpāramitā|
mohatamastimiravikariṇī bhagavan prajñāpāramitā| sarvadharmāṇāmakaraṇī bhagavan prajñāpāramitā|
utpathaprayātānāṃ sattvānāṃ mārgāvatāraṇī bhagavan prajñāpāramitā| sarvajñataiva
bhagavan prajñāpāramitā| sarvakleśajñeyāvaraṇavāsanānusaṃdhiprahīṇatāmupādāya anutpādikā
bhagavan sarvadharmāṇāṃ prajñāpāramitā| anirodhikā bhagavan sarvadharmāṇāṃ prajñāpāramitā|
anutpannāniruddhā bhagavan prajñāpāramitā| svalakṣaṇaśūnyatāmupādāya mātā bhagavan bodhisattvānāṃ
mahāsattvānāṃ prajñāpāramitā| sarvabuddhadharmaratnadātrītvāddaśabalakarī bhagavan
prajñāpāramitā| anavamardanīyā bhagavan prajñāpāramitā| caturvaiśāradyakarītvādanāthānāṃ
sattvānāṃ nāthakarī bhagavan prajñāpāramitā| saṃsārapratipakṣā bhagavan prajñāpāramitā| akūṭasthatāmupādāya
sarvadharmasvabhāvavidarśanī bhagavan prajñāpāramitā| paripūrṇatriparivartadvādaśākāradharmacakrapravartanī
bhagavan buddhānāṃ bhagavatāṃ prajñāpāramitā| kathaṃ
bhagavan bodhisattvena mahāsattvena prajñāpāramitāyāṃ sthātavyam? kathaṃ manasi kartavyā bhagavan
prajñāpāramitā? kathaṃ bhagavan namaskartavyā prajñāpāramitā? evamukte bhagavānāyuṣmantaṃ
śāriputrametadavocat-yathā śāriputra śāstari, tathā prajñāpāramitāyāṃ sthātavyam|
tathaiva manasi kartavyā śāriputra prajñāpāramitā yathā śāstā| tathaiva namaskartavyā śāriputra
prajñāpāramitā yathā śāstā||

atha khalu śakrasya devānāmindrasyaitadabhūt-kuto nu bateyamāryasya śāriputrasya pṛcchā jātā?
kiṃnidānā bateyamāryasya śāriputrasya pṛcchā jātā? atha khalu śakro devānāmindra āyuṣmantaṃ
śāriputrametadavocat-kuta iyamāryasya śāriputrasya pṛcchā jātā? kiṃnidānā bateyamāryasya
śāriputrasya pṛcchā jātā? evamukte āyuṣmān śāriputraḥ śakraṃ devānāmindrametadavocat-prajñāpāramitopāyakauśalyaparigṛhītaḥ
kauśika bodhisattvo mahāsattvo'numodanāsahagataṃ puṇyakriyāvastu
sarvajñatāyāṃ pariṇāmayaṃsteṣāṃ paurvakāṇāmaupalambhikānāṃ bodhisattvānāṃ yaśca
dānamayaḥ puṇyābhisaṃskāraḥ, yaśca śīlamayo yaśca kṣāntimayo yaśca vīryamayo yaśca dhyānamayaḥ
puṇyābhisaṃskāraḥ, taṃ sarvamabhibhavatīti| mameyametannidānā pṛcchā jātā| api nu khalu
punaḥ kauśika prajñāpāramitaiva pūrvaṃgamā pañcānāṃ pāramitānāṃ sarvajñatāmārgāvatārāya|
tadyathāpi nāma kauśika jātyandhānāṃ śataṃ vā sahasraṃ vā śatasahasraṃ vā apariṇāyakamabhavyaṃ
mārgāvatārāya, abhavyaṃ grāmaṃ vā nagaraṃ vā nigamaṃ vā gantum, evameva kauśika dānaṃ
śīlaṃ kṣāntivīryaṃ dhyānaṃ ca prajñāpāramitānāmadheyaṃ labhate| jātyandhabhūtaṃ bhavati
vinā prajñāpāramitayā apariṇāyakatvāt| abhavyaṃ sarvajñatāmārgāvatārāya| kutaḥ punaḥ sarvajñatāmanuprāpsyati?
yadā punaḥ kauśika dānaṃ śīlaṃ kṣāntirvīyaṃ dhyānaṃ ca prajñāpāramitāparigṛhītaṃ
bhavati, tadā pāramitānāmadheyaṃ pāramitāśabdaṃ labhate| tadā hyāsāṃ cakṣuḥpratilambho
bhavati pañcānāṃ pāramitānāṃ sarvajñatāmārgāvatārāya sarvajñatānuprāptaye||

atha khalvāyuṣmān śāriputro bhagavantametadavocat-kathaṃ bhagavan bodhisattvena mahāsattvena
prajñāpāramitā abhinirhartavyā? evamukte bhagavānāyuṣmantaṃ śāriputrametadavocat-rūpasya
śāriputra abhinirhāro draṣṭavyaḥ| evaṃ vedanāyāḥ saṃjñāyāḥ saṃskārāṇām| vijñānasya śāriputra
abhinirhāro draṣṭavyaḥ| yaḥ śāriputra pañcānāṃ skandhānāmabhinirhāraḥ, ayaṃ śāriputra prajñāpāramitāyā
abhinirhāra ityucyate| evamabhinirhāreṇa pañcānāṃ skandhānāmabhinirhāraḥ prajñāpāramitāyā
abhinirhāro'bhinirhāra ityucyate||

evamukte āyuṣmān śāriputro bhagavantametadavocat-evamabhinirhāreṇa abhinirhṛtā bhagavan prajñāpāramitā
katamaṃ dharmamarpayati? bhagavānāha-evamabhinirhṛtā śāriputra prajñāpāramitā na
kaṃciddharmamarpayati| yadā sā śāriputra na kaṃciddharmamarpayati, tadā prajñāpāramiteti
saṃkhyāṃ gacchati||

atha khalu śakro devānāmindro bhagavantametadavocat-kimiyaṃ bhagavan prajñāpāramitā sarvajñatāmapi
nārpayati? bhagavānāha-yatkauśika evaṃ vadasi-kimiyaṃ prajñāpāramitā sarvajñatāmapi
nārpayatīti? na yathopalambhastathā arpayati, na yathā nāma tathārpayati, na yathābhisaṃskārastathārpayati|
śakra āha-kathaṃ tarhi bhagavannarpayati? bhagavānāha-yathā kauśika nārpayati
tathārpayati| śakra āha-āścaryaṃ bhagavan yāvadiyaṃ prajñāpāramitā na kaṃciddharmamutpādayati,
na kaṃciddharmaṃ nirodhayati| sarvadharmāṇāmanutpādāya anirodhāya pratyupasthitā
anupasthitā prajñāpāramitā||

atha khalvāyuṣmān subhūtirbhagavantametadavocat-sacedevamapi bhagavan bodhisattvo mahāsattvo
saṃjñāsyate, dūrīkariṣyati imāṃ prajñāpāramitām, riktīkariṣyati imāṃ prajñāpāramitām, tucchīkariṣyati
imāṃ prajñāpāramitām, na kariṣyati imāṃ prajñāpāramitām| evamukte bhagavānāyuṣmantaṃ
subhūtimetadavocat-evametatsubhūte, evametat| astyeṣa subhūte paryāyo yena paryāyeṇa
dūrīkariṣyatīmāṃ prajñāpāramitām, riktīkariṣyatīmāṃ prajñāpāramitām, tucchīkariṣyatīmāṃ
prajñāpāramitām, na kariṣyatīmāṃ prajñāpāramitām| tatkasya hetoḥ? prajñāpāramitāyāṃ hi subhūte
paridīpitāyāṃ na rūpaṃ paridīpitaṃ bhavati| na vedanā na saṃjñā na saṃskārāḥ| na vijñānaṃ
paridīpitaṃ bhavati| na srotaāpattiphalaṃ paridīpitaṃ bhavati| na sakṛdāgāmiphalaṃ paridīpitaṃ
bhavati| na anāgāmiphalaṃ paridīpitaṃ bhavati| nārhattvaṃ paridīpitaṃ bhavati|
na pratyekabuddhatvaṃ paridīpitaṃ bhavati| na buddhatvaṃ paridīpitaṃ bhavati||

sthaviraḥ subhūtirāha-mahāpāramiteyaṃ bhagavan yaduta prajñāpāramitā| bhagavānāha-tatkiṃ manyase
subhūte katamena paryāyeṇa mahāpāramiteyaṃ yaduta prajñāpāramitā? sthaviraḥ subhūtirāha-na
bhagavan rūpaṃ mahatkaroti nālpīkaroti, na rūpaṃ saṃkṣipati na vikṣipati| evaṃ na vedanāṃ
na saṃjñāṃ na saṃskārān| na bhagavan vijñānaṃ mahatkaroti nālpīkaroti, na vijñānaṃ saṃkṣipati
na vikṣipati| yānyapi tāni tathāgatasya tathāgatabalāni, tānyapi na balīkaroti na
durbalīkaroti, na saṃkṣipati na vikṣipati| yāpi sā sarvajñatā, tāmapi na mahatkaroti nālpīkaroti,
na saṃkṣipati na vikṣipati| tatkasya hetoḥ? asaṃkṣiptāvikṣiptā hi bhagavan sarvajñatā|
sacedevamapi bhagavan bodhisattvo mahāsattvaḥ saṃjānīte, carati prajñāpāramitāyām|
kiṃ punarevaṃ saṃjānānaḥ-evamahaṃ sarvajñajñānasamanvāgata sattvebhyo dharmaṃ deśayiṣyāmi,
evamimān sattvān parinirvāpayiṣyāmīti| tatkasya hetoḥ? na hyeṣa prajñāpāramitāniṣyando ya
imān sattvān parinirvāpayiṣyāmīti sattvopalambhaḥ| eṣa evāsya mahānupalambhaḥ syāt| tatkasya
hetoḥ ? sattvāsvabhāvajātikā hi prajñāpāramitāveditavyā| sattvāsvabhāvatayā prajñāpāramitāsvabhāvatā
veditavyā| sattvaviviktatayā prajñāpāramitāviviktatā veditavyā| sattvācintyatayā
prajñāpāramitācintyatā veditavyā| sattvāvināśadharmatayā prajñāpāramitāvināśadharmatā
veditavyā| sattvānabhisaṃbodhanatayā prajñāpāramitānabhisaṃbodhanatā veditavyā| sattvayathābhūtārthānabhisaṃbodhanatayā
prajñāpāramitāyathābhūtārthānabhisaṃbodhanatā veditavyā| sattvabalasamudāgamanatayā
tathāgatabalasamudāgamanatā veditavyā| anena bhagavan paryāyeṇa
mahāpāramiteyaṃ yaduta prajñāpāramitā||

atha khalvāyuṣmān śāriputro bhagavantametadavocat-yo bhagavan iha gambhīrāyāṃ prajñāpāramitāyāṃ
bodhisattvo mahāsattvo'dhimokṣayiṣyati na kāṅkṣiṣyati na vicikitsiṣyati na dhandhāyiṣyati,
kutaḥ sa bhagavaṃścyuta ihopapanno veditavyaḥ, kiyacciracaritāvī ca sa bhagavan bodhisattvo
mahāsattvo veditavyaḥ, ya imāṃ prajñāpāramitāmarthataśca dharmataśca arthanayataśca
dharmanayataśca anugamiṣyati anubhotsyate'nubodhayiṣyati ca? evamukte bhagavānāyuṣmantaṃ
śāriputrametadavocat-sa śāriputra bodhisattvo mahāsattvo'nyebhyo lokadhātubhyaścyuto buddhān
bhagavataḥ paryupāsya paripṛcchya ihopapanno veditavyaḥ| tatkasya hetoḥ? yaḥ kaścicchāriputra
bodhisattvo mahāsattvo'nyebhyo lokadhātubhyaścyuto buddhān bhagavataḥ paryupāsya paripṛcchaya
ihopapanno bhavati, sa imāṃ gambhīrāṃ prajñāpāramitāṃ bhāṣyamāṇāṃ deśyamānāmupadiśyamānāmuddiśyamānāṃ
śṛṇuyāt, imāṃ prajñāpāramitāṃ śrutvā atra śāstṛsaṃjñāṃ prajñāpāramitāyāmutpādayet-śāstā
me saṃmukhībhūt iti, śāstā me dṛṣṭa iti cittamutpādayati| prajñāpāramitāyāṃ
bhāṣyamāṇāyāṃ deśyamānāyāmupadiśyamānāyāmuddiśyamānāyāṃ śrotramavadadhāti, satkṛtya
śṛṇoti, kathāṃ nopacchinatti| ciracaritāvī sa śāriputra tathārūpo bodhisattvo mahāsattvo
veditavyaḥ| bahubuddhaparyupāsitaḥ sa śāriputra tathārūpo bodhisattvo mahāsattvo veditavyaḥ||

atha khalvāyuṣmān subhūtirbhagavantametadavocat-śakyā punarbhagavan prajñāpāramitā śrotuṃ vā
upalakṣyayituṃ vā samanvāhartuṃ vā upapādayituṃ vā upadhārayituṃ vā? iyaṃ sā prajñāpāramitā,
iha vā sā prajñāpāramitā, amutra vā sā prajñāpāramitā, anena vā ākāreṇa liṅgena nimitteneti
śakyā nirdeṣṭuṃ vā śrotuṃ vā? bhagavānāha-no hīdaṃ subhūte| neyaṃ subhūte prajñāpāramitā
skandhaśo vā dhātuśo vā āyatanaśo vā śakyā nirdeṣṭuṃ vā śrotuṃ vā upalakṣayituṃ vā samanvāhartuṃ
vā upapādayituṃ vā upadhārayituṃ vā| tatkasya hetoḥ? sarvadharmaviviktatvātsubhūte,
atyantaviviktatvātsubhūte sarvadharmāṇāṃ na śakyā prajñāpāramitā nirdeṣṭuṃ vā śrotuṃ
vā upalakṣayituṃ vā samanvāhartuṃ vā upapādayituṃ vā upadhārayituṃ vā| na cānyatra skandhadhātvāyatanebhyaḥ
prajñāpāramitā avaboddhavyā| tatkasya hetoḥ? skandhadhātvāyatanameva hi
subhūte śūnyaṃ viviktaṃ śāntam| iti hi prajñāpāramitā ca skandhadhātvāyatanaṃ ca advayametaedadvaidhīkāraṃ
śūnyatvādviviktatvāt| evaṃ śāntatvānnopalabhyate| yo'nupalambhaḥ sarvadharmāṇām,
sā prajñāpāramitetyucyate| yadā na bhavati saṃjñā samajñā prajñaptirvyavahāraḥ, tadā
prajñāpāramitetyucyate||

sthaviaraḥ subhūtirāha-kiyacciracaritāvī sa bhagavan bodhisattvo mahāsattvo veditavyo ya iha
gambhīrāyāṃ prajñāpāramitāyāṃ yogamāpatsyate? bhagavānāha-vibhajya vyākaraṇīyametatsubhūte
bodhisattvānāṃ mahāsattvānāmindriyādhimātratayā| syātkhalu punaḥ subhūte paryāyo yena paryāyeṇa
bodhisattvā bahūni buddhaśatāni bahūni buddhasahasrāṇi bahūni buddhaśatasahasrāṇi
dṛṣṭvā teṣāmantike brahmacaryaṃ caritvā imāṃ prajñāpāramitāṃ na śraddadhyurnādhimuñceyuḥ|
tatkasya hetoḥ? pūrvamapi teṣāṃ buddhānāṃ bhagavatāmantikādasyāṃ gambhīrāyāṃ prajñāpāramitāyāṃ
bhāṣyamāṇāyāṃ deśyamānāyāmupadiśyamānāyāmagauravatā abhūt| agauravatayā aśuśrūṣaṇatā,
aśuśrūṣaṇatayā aparyupāsanatā, aparyupāsanatayā aparipṛcchanatā, aparipṛcchanatayā aśraddadhānatā,
aśraddadhānatayā tataḥ parṣaddhyo'pakrāntāḥ, te tatonidānaṃ dharmavyasanasaṃvartanīyena
karmaṇā kṛtena saṃcitena ācitena upacitena etarhyapi gambhīrāyāṃ prajñāpāramitāyāṃ
bhāṣyamāṇāyāṃ deśyamānāyāmupadiśyamānāyāmapakrāmanti| agauravatayā aśraddadhānā anadhimuñcanto
na kāyena na cittena sāmagrīṃ dadati| te sāmagrīmadadānā imāṃ prajñāpāramitāṃ na jānanti
na paśyanti na budhyante na vedayante| evaṃ te prajñāpāramitāṃ na śraddadhati| aśraddadhānā
na śṛṇvanti| aśṛṇvanto na jānanti| ajānanto na paśyanti| apaśyanto na budhyante| abudhyamānā
dharmavyasanasaṃvartanīyaṃ karma kurvanti, saṃcinvanti ācinvanti upacinvanti| te
tena dharmavyasanasaṃvartanīyena karmaṇā kṛtena saṃcitena ācitena upacitena duṣprajñasaṃvartanīyaṃ
karmābhisaṃskariṣyanti| tena te duṣprajñasaṃvartanīyena karmaṇā abhisaṃskṛtena saṃcitenācitenopacitena
imāṃ prajñāpāramitāṃ bhāṣyamāṇāṃ deśyamānāmupadiśyamānāṃ pratyākhyāsyanti
pratikṣepsyanti pratikrokṣyanti, pratikṣipya ca apakramiṣyanti| asyāḥ khalu punaḥ subhūte
prajñāpāramitāyāḥ pratyākhyānena pratikṣepeṇa pratikrośena atītānāgatapratyutpannānāṃ
buddhānāṃ bhagavatāṃ sarvajñatā pratyākhyātā bhavati, pratikṣiptā bhavati, pratikruṣṭā
bhavati| te svasaṃtānānupahatya dagdhāḥ pareṣāmapyalpabuddhikānāmalpaprajñānāmalpapuṇyānāmalpakuśalamūlānāṃ
pudgalānāṃ śraddhāmātrakasamanvāgatānāṃ premamātrakasamanvāgatānāṃ prasādamātrakasamanvāgatānāṃ
chandamātrakasamanvāgatānāmādikarmikāṇāmabhavyarūpāṇāṃ tadapi śraddhāmātrakaṃ
premamātrakaṃ prasādamātrakaṃ chandamātrakaṃ vicchandayiṣyanti vivecayiṣyanti
vivartayiṣyanti, nātra śikṣitavyamiti vakṣyanti, naitadbuddhavacanamiti vācaṃ bhāṣiṣyante|
evaṃ te ātmasaṃtānānupahatya vivecya parasaṃtānānapyupahatya vivecya prajñāpāramitāmabhyākhyāsyanti|
prajñāpāramitāyāmabhyākhyātāyāṃ sarvajñatā abhyākhyātā bhavati| sarvajñatāyāmabhyākhyātāyāmatītānāgatapratyutpannā
buddhā bhagavanto'bhyākhyātā bhavanti| te buddhānāṃ bhagavatāmantikādapakrāntā
bhaviṣyanti, dharmātparimuktā bhaviṣyanti, saṃghātparibāhyā bhaviṣyanti|
evaṃ teṣāṃ sarveṇa sarvaṃ sarvathā sarvaṃ triratnātparibāhyabhāvo bhaviṣyati| te
sattvānāṃ hitasukhopacchedakriyayā mahānirayavipākasaṃvartanīyaṃ karma upaceṣyanti| te anenaivaṃrūpeṇa
karmābhisaṃskāreṇopasthāpitena samutthāpitena dharmavyasanasaṃvartanīyena duṣprajñasaṃvartanīyena
karmaṇā bahūni varṣaśatāni bahūni varṣasahasrāṇi bahūni varṣaśatasahasrāṇi
bahūni varṣakoṭīśatāni bahūni varṣakoṭīsahasrāṇi bahūni varṣakoṭīśatasahasrāṇi bahūni
varṣakoṭīniyutaśatasahasrāṇi mahānirayeṣūpapatsyante| te mahānirayānmahānirayaṃ saṃkramiṣyanti|

teṣāṃ tathā suciraṃ mahānirayānmahānirayaṃ saṃkrāmatāṃ tejaḥsaṃvartanī prādurbhaviṣyati| tejaḥsaṃvartanyāṃ
prādurbhūtāyāṃ ye'nyeṣu lokadhātuṣu mahānirayāḥ, tatra te kṣepsyante| te teṣu
mahānireyaṣu upapatsyante| te tatra vikṣiptāsteṣu mahānirayeṣūpapannāḥ samānāstatrāpi mahānirayānmahānirayaṃ
saṃkramiṣyanti| teṣāṃ tatrāpi mahānirayānmahānirayaṃ saṃkrāmatāṃ tatrāpi
punareva tathaiva tejaḥsaṃvartanī prādurbhaviṣyati| te tasyāṃ tejaḥsaṃvartanyāṃ prādurbhūtāyāṃ
tataścyutāḥ samānāḥ punareva anyeṣu lokadhātuṣu ye mahānirayāstatra kṣepsyante|
te teṣu mahānirayeṣūpapatsyante| te tatrāpi tathaiva mahānirayānmahānirayaṃ saṃkramiṣyanti|
teṣāṃ tatrāpi suciraṃ mahānirayānmahānirayaṃ saṃkrāmatāṃ tatrāpi tathaiva tejaḥsaṃvartanī
prādurbhaviṣyati| te tasyāṃ tejaḥsaṃvartanyāṃ prādurbhūtāyāṃ punareva tataścyutāstenaiva
akṣīṇena sāvaśeṣeṇa karmaṇā ihaiva lokadhātau punaḥ kṣepsyante| kṣiptāḥ santo mahānirayeṣūpapatsyante|
te punareva tāni mahānirayeṣu mahānti mahānirayaduḥkhāni pratyanubhaviṣyanti|
tāvatpratyanubhaviṣyanti, yāvatpunareva tejaḥsaṃvartanī prādurbhaviṣyati| evaṃ te bahuduḥkhavedanīyaṃ
karma pratyanubhaviṣyanti| tatkasya hetoḥ? yathāpi nāma durbhāṣitatvādvācaḥ||

atha khalvāyuṣmān śāriputro bhagavantametadavocat-pañca bhagavan ānantaryāṇi karmāṇi kṛtānyupacitāni
asya manoduścaritasya vāgduścaritasya ca na prativarṇikānyapi na anurūpāṇyapi na
pratirūpāṇyapi bhavanti| bhagavānāha-evametacchāriputra, evametat| pañcānantaryāṇi śāriputra
karmāṇi kṛtānyupacitānyasya manoduścaritasya ca vāgduścaritasya ca na prativarṇikānyapi
na anurūpāṇyapi na pratirūpāṇyapi asya karmaṇaḥ kṛtasya saṃcitasya ācitasya upacitasya| ye
kecidimāṃ gambhīrā prajñāpāramitāṃ bhāṣyamāṇāṃ deśyamānāmupadiśyamānāmuddiśyamānāṃ pratibādhitavyāṃ
maṃsyante, pratikṣepsyanti, pratikrokṣyanti, nātra śikṣitavyamiti vakṣyanti, neyaṃ
tathāgatabhāṣiteti vācaṃ bhāṣiṣyante, tato'nyānapi sattvān vivecayiṣyanti| te svasaṃtānānupahatya
parasaṃtānānupahaniṣyanti| te svasaṃtānān saviṣān kṛtvā parasaṃtānān saviṣān
kariṣyanti| svayaṃ naṣṭāḥ parānapi nāśayiṣyanti| svayaṃ gambhīrāṃ prajñāpāramitāmajānānā anavabudhyamānāḥ
parānapi grāhayiṣyanti, nātra śikṣitavyamiti vācaṃ bhāṣiṣyante| nāhaṃ śāriputra
evaṃrūpāṇāṃ pudgalānāṃ darśanamapyabhyanujānāmi, kutastaiḥ saha saṃvāsaṃ kuto vā lābhasatkāraṃ
kutaḥ sthānam? tatkasya hetoḥ? dharmadūṣakā hi te śāriputra tathārūpāḥ pudgalā
veditavyā iti| kasambakajātāste śāriputra tathārūpāḥ pudgalā veditavyāḥ| kṛṣṇānirjātikāḥ kṛṣṇāhijātikāste
śāriputra tathārūpāḥ pudgalā veditavyāḥ| teṣāṃ śāriputra tathārūpāṇāṃ pudgālānāṃ
ye śrotavyaṃ maṃsyante, sarve te anayena vyasanamāpatsyante| ye ca śāriputra prajñāpāramitāṃ
dūṣayanti, ime te śāriputra dharmadūṣakāḥ pudgalā veditavyāḥ| śāriputra āha-na bhagavatā
tasya pudgalasya tatropapannasya mahānirayagatasyātmabhāvasya pramāṇamākhyātam| bhagavānāha-tiṣṭhatu
śāriputra tasya pudgalasya tatropapannasya mahānirayagatasyātmabhāvasya
pramāṇam| tatkasya hetoḥ? mā tathārūpasya pudgalasya tadātmabhāvasya pramāṇaṃ śrutvā uṣṇaṃ
rūdhiraṃ mukhādāgacchet, maraṇaṃ vā nigacchet, maraṇamātrakaṃ vā duḥkhamāgāḍhamābādhaṃ
spṛśet, dahyeta vā, śokaśalyo vā asyāviśet, mahāprapātaṃ vā prapatet, upaśuṣyeta vā mlāyeta
vā| maiva mahāpratibhayaṃ tasyātmabhāvasya pramāṇamaśrauṣīdyasyeme doṣāḥ saṃvidyante||

na bhagavānāyuṣmataḥ śāriputrasyāvakāśaṃ karoti-iyattasyātmabhāvasya pramāṇaṃ bhaviṣyatīti|
dvitīyakamapi tṛtīyakamapyāyuṣmān śāriputro bhagavantametadavocat-ākhyātu me bhagavāṃstasya
pudgalasyātmabhāvasya pramāṇam| paścimāyā janatāyā ālokaḥ kṛto bhaviṣyatianena vāṅbhanaḥkarmaṇā
kṛtena saṃcitenopacitenopacitena evaṃ mahāntaṃ mahānirayeṣvātmabhāvaṃ parigṛhṇīteti|
bhagavānāha-eṣa eva śāriputra paścimāyā janatāyā ālokaḥ kṛto bhaviṣyati, yadanena vāṅbhanoduścaritena
akuśalena karmābhisaṃskāreṇa abhisaṃskṛtena saṃcitenācitenopacitena iyacciraduḥkhaṃ
pratyanubhaviṣyatīti| yā etasyaiva śāriputra duḥkhasyāprameyatā bahuduḥkhatā vyākhyātā,
eṣa eva śuklāṃśikasya kulaputrasya kuladuhiturvā saṃvego bhaviṣyati| tataḥ sa tebhyo
dharmavyasanasaṃvartanīyebhyaḥ karmabhyo vinivṛtya puṇyābhisaṃskārameva kuryāt, jīvitahetorapi
saddharmaṃ na pratikṣepsyati-mā bhūdasmākamapi tādṛśairduḥkhai samavadhānamiti||

atha khalvāyuṣmān subhūtirbhagavantametadavocat-susaṃvṛtakāyakarmavākkarmamanaskarmaṇā bhagavan
kulaputreṇa vā kuladuhitrā vā bhavitavyam| tatkasya hetoḥ? yatra hi nāma bhagavan evaṃrūpeṇa
vāgdurbhāṣitena iyān mahāpuṇyaskandhaḥ prasūyate| katamena punarbhagavan karmaṇā iyān
mahāpuṇyaskandhaḥ prasūyate| bhagavānāha-evaṃrūpeṇa subhūte vāgdurbhāṣitena iyān mahāpuṇyaskandhaḥ
prasūyate| ihaiva te subhūte mohapuruṣāḥ svākhyāte dharmavinaye pravrajitā bhaviṣyanti,
ya imāṃ gambhīrāṃ prajñāpāramitāṃ dūṣayitavyāṃ maṃsyante, pratikṣeptavyāṃ maṃsyante,
pratibādhitavyāṃ maṃsyante| prajñāpāramitāyāṃ ca pratibādhitāyāṃ buddhānāṃ bhagavatāṃ
[buddhabodhiḥ] pratibādhitā bhavati| buddhabodhau pratibādhitāyāmatītānāgatapratyutpannānāṃ
buddhānāṃ bhagavatāṃ sarvajñatā pratibādhitā bhavati| sarvajñatāyāṃ pratibādhitāyāṃ saddharmaḥ
pratibādhito bhavati| saddharme pratibādhite tathāgataśrāvakasaṃghaḥ pratibādhito
bhavati| tathāgataśrāvakasaṃghe'pi pratibādhite evaṃ tasya sarveṇa sarvaṃ sarvathā sarvaṃ
triratnātparibāhyabhāvo bhavati, aprameyāsaṃkhyeyataraśca mahānakuśalakarmābhisaṃskāraḥ parigṛhīto
bhavati||

evamukte āyuṣmān subhūtirbhagavantametadavocat-ko'tra bhagavan hetuḥ kaḥ pratyayo yatsa kulaputro
vā kuladuhitā vā imāṃ prajñāpāramitāṃ pratibādhitavyāṃ maṃsyate? bhagavānāha-mārādhiṣṭhito
vā subhūte sa kulaputro vā kuladuhitā vā bhaviṣyati| duṣprajñasaṃvartanīyena vā karmaṇā
gambhīreṣu dharmeṣu nāsya śraddhā, nāsya prasādaḥ| ābhyāṃ subhūte dvābhyāṃ pāpābhyāṃ
dharmābhyāṃ samanvāgataḥ sa kulaputro vā kuladuhitā vā imāṃ prajñāpāramitāṃ pratibādhiṣyate|
punaraparaṃ subhūte sa kulaputro vā kuladuhitā vā pāpamitrahastagato vā bhaviṣyati, anabhiyukto
vā bhaviṣyati, skandhābhiniviṣṭo vā bhaviṣyati, ātmotkarṣī pareṣāṃ paṃsako doṣāntaraprekṣī
vā bhaviṣyati| ebhirapi subhūte caturbhirākāraiḥ sa kulaputro vā kuladuhitā vā samanvāgato
bhaviṣyati, ya imāṃ prajñāpāramitāṃ bhāṣyamāṇāṃ deśyamānāmupadiśyamānāṃ pratibādhitavyāṃ
maṃsyate iti||

āryāṣṭasāhasrikāyāṃ prajñāpāramitāyāṃ nirayaparivarto nāma saptamaḥ||

