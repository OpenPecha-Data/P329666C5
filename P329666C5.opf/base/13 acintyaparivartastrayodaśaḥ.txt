|

atha khalvāyuṣmān subhūtirbhagavantametadavocat-gambhīrā bhagavan prajñāpāramitā| mahākṛtyena
bateyaṃ bhagavan prajñāpāramitā pratyupasthitā| acintyakṛtyenātulyakṛtyenāprameyakṛtyenāsaṃkhyeyakṛtyenāsamasamakṛtyena
bateyaṃ bhagavan prajñāpāramitā pratyupasthitā| bhagavānāha-evametatsubhūte,
evametat| mahākṛtyeneyaṃ subhūte prajñāpāramitā pratyupasthitā| acintyakṛtyenātulyakṛtyenāprameyakṛtyenāsaṃkhyeyakṛtyenāsamasamakṛtyeneyaṃ
subhūte prajñāpāramitā
pratyupasthitā| kathaṃ ca subhūte acintyakṛtyeneyaṃ prajñāpāramitā pratyupasthitā? acintyaṃ
hi subhūte tathāgatatvaṃ buddhatvaṃ svayaṃbhūtvaṃ sarvajñatvam| evaṃ hi subhūte acintyakṛtyeneyaṃ
prajñāpāramitā pratyupasthitā| na hīdaṃ śakyaṃ cittena cintayitum| tatkasya hetoḥ
? na hi cittaṃ vā cetanā vā caitasiko vā atra dharmaḥ pravartate| kathaṃ ca subhūte atulyakṛtyeneyaṃ
prajñāpāramitā pratyupasthitā? na śakyaṃ subhūte tathāgatatvaṃ buddhatvaṃ svayaṃbhūtvaṃ
sarvajñatvaṃ cintayituṃ vā tulayituṃ vā| evaṃ hi subhūte atulyakṛtyeneyaṃ prajñāpāramitā
pratyupasthitā| kathaṃ ca subhūte aprameyakṛtyeneyaṃ prajñāpāramitā pratyupasthitā?
aprameyaṃ hi subhūte tathāgatatvaṃ buddhatvaṃ svayaṃbhūtvaṃ sarvajñatvam| evaṃ hi subhūte
aprameyakṛtyeneyaṃ prajñāpāramitā pratyupasthitā| kathaṃ ca subhūte asaṃkhyeyakṛtyeneyaṃ
prajñāpāramitā pratyupasthitā? asaṃkhyeyaṃ hi subhūte tathāgatatvaṃ buddhatvaṃ svayaṃbhūtvaṃ
sarvajñatvam| evaṃ hi subhūte asaṃkhyeyakṛtyeneyaṃ prajñāpāramitā pratyupasthitā| kathaṃ
ca subhūte asamasamakṛtyeneyaṃ prajñāpāramitā pratyupasthitā? nāsti subhūte tathāgatasyārhataḥ
samyaksaṃbuddhasya svayaṃbhuvaḥ sarvajñasya samaḥ, kutaḥ punaruttaraḥ? evaṃ hi
subhūte asamasamakṛtyeneyaṃ prajñāpāramitā pratyupasthitā||

sthaviraḥ subhūtirāha-kiṃ punarbhagavaṃstathāgatatvamevācintyamatulyamaprameyasaṃkhyeyamasamasamam?
evaṃ buddhatvameva svayaṃbhūtvameva sarvajñatvameva atulyamaprameyamasaṃkhyeyamasamasamam,
utāho rūpamapyacintyamatulyamaprameyamasaṃkhyeyamasamasamam? evaṃ vedanāpi saṃjñāpi
saṃskārā apiḥ? vijñānamapyacintyamatulyamaprameyamasaṃkhyeyamasamasamam, utāho sarvadharmā
apyacintyā atulyā aprameyā asaṃkhyeyā asamasamāḥ? evamukte bhagavānāyuṣmantaṃ subhūtimetadavocat-evametatsubhūte,
evametat| rūpamapi subhūte acintyamatulyamaprameyamasaṃkhyeyamasamasamam|
evaṃ vedanāpi saṃjñāpi saṃskārā api| vijñānamapi subhūte acintyamatulyamaprameyamasaṃkhyeyamasamasamam|
evaṃ sarvadharmā api subhūte acintyā atulyā aprameyā asaṃkhyeyā
asamasamāḥ| tatkasya hetoḥ? rūpasya hi subhūte yā dharmatā, na tatra cittaṃ na cetanā na caitasikā
dharmā na tulanā| evaṃ vedanāyāḥ saṃjñāyāḥ saṃskārāṇām| vijñānasya hi subhūte yā
dharmatā, na tatra cittaṃ na cetanā na caitasikā dharmā na tulanā| sarvadharmāṇāṃ hi subhūte
yā dharmatā, na tatra cittaṃ na cetanā na caitasikā dharmā na tulanā| evaṃ hi subhūte rūpamapyacintyamatulyam|
evaṃ vedanāpi saṃjñāpi saṃskārā api| vijñānamapyacintyamatulyam| evaṃ
sarvadharmā apyacintyā atulyāḥ| rūpamapi subhūte aprameyam| evaṃ vedanāpi saṃjñāpi saṃskārā
api| vijñānamapi subhūte aprameyam, sarvadharmā api subhūte aprameyāḥ| tatkasya hetoḥ?
rūpasya hi subhūte pramāṇaṃ na prajñāyate| evaṃ vedanāyāḥ saṃjñāyāḥ saṃskārāṇām| vijñānasya
hi subhūte pramāṇaṃ na prajñāyate| sarvadharmāṇāmapi hi subhūte pramāṇaṃ na prajñāyate|
kena kāraṇena subhūte rūpasya pramāṇaṃ na prajñāyate? kena kāraṇena vedanāyāḥ saṃjñāyāḥ
saṃskārāṇām? kena kāraṇena subhūte vijñānasya pramāṇaṃ na prajñāyate? kena kāraṇena subhūte
sarvadharmāṇāmapi pramāṇaṃ na prajñāyate? rūpasya hi subhūte pramāṇaṃ na vidyate| evaṃ
vedanāyāḥ saṃjñāyāḥ saṃskārāṇām|

vijñānasya hi subhūte pramāṇaṃ na vidyate| sarvadharmāṇāmapi hi subhūte pramāṇaṃ na vidyate|
kena kāraṇena subhūte rūpasya pramāṇaṃ na vidyate? evaṃ vedanāyāḥ saṃjñāyāḥ saṃskārāṇām?
kena kāraṇena subhūte vijñānasya pramāṇaṃ na vidyate? kena kāreṇena subhūte sarvadharmāṇāmapi
pramāṇaṃ na vidyate? apramāṇatvātsubhūte sarvadharmāṇām| rūpamapi subhūte asaṃkhyeyam|
evaṃ vedanā saṃjñā saṃskārāḥ| vijñānamapi subhūte asaṃkhyeyam| sarvadharmā api subhūte asaṃkhyeyāḥ,
gaṇanāsamatikrāntatvāt| rūpamati subhūte asamasamam| evaṃ vedanā saṃjñā saṃskārāḥ|
vijñānamapi subhūte asamasamam| evaṃ sarvadharmā api subhūte asamasamāḥ, ākāśasamatvātsubhūte
sarvadharmāṇām| tatkiṃ manyase subhūte api tu astyākāśasya samo vā gaṇanā vā pramāṇaṃ
vā tulyaṃ vā cittaṃ vā caitasikā vā dharmāḥ? subhūtirāha-no hīdaṃ bhagavan| bhagavānāha-evameva
subhūte anena paryāyeṇa sarvadharmā api acintyā atulyā aprameyā asaṃkhyeyā asamasamāḥ|
ete ca subhūte tathāgatadharmā acintyāścittoparamatvāt, atulyāstulanāsamatikrāntatvāt|
acintyā atulyā iti subhūte vijñānagatasyaitaddharmasyādhivacanam| evamaprameyā asaṃkhyeyā
asamasamā iti subhūte samasaṃkhyāpramāṇoparamatvādaprameyā asaṃkhyeyā asamasamāstathāgatadharmāḥ|
ākāśasamāsaṃkhyeyāprameyatayā asamasamā asaṃkhyeyā aprameyā ete dharmāḥ| ākāśatulyatayā
atulyā asamavahitā bateme dharmāḥ| tasmātsubhūte atulyā ete dharmā ucyante| ākāśācintyatayā
acintyā ete dharmāḥ| ākāśātulyatayā atulyā ete dharmāḥ| ākāśāprameyatayā aprameyā
ete dharmāḥ| ākāśāsaṃkhyeyatayā asaṃkhyeyā ete dharmāḥ| ākāśāsamasamatayā asamasamā ete
dharmāḥ| asyāṃ khalu punaracintyatāyāmatulyatāyāmaprameyatāyāmasaṃkhyeyatāyāmasamasamatāyāṃ
bhāṣyamāṇāyāṃ pañcānāṃ bhikṣuśatānāmanupādāya āsravebhyaścittāni vimuktāni, ṣaṣṭeścopāsakaśatānāṃ
virajo vigatamalaṃ dharmeṣu dharmacakṣurviśuddham, triṃśateścopāsikānāṃ virajo
vigatamalaṃ dharmeṣu dharmacakṣurviśuddham, viṃśatyā ca bodhisattvairanutpattikeṣu dharmeṣu
kṣāntiḥ pratilabdhābhūt| te ca bhagavatā ihaiva bhadrakalpe vyākṛtā anuttarāyāṃ samyaksaṃbodhau|
ye'pi te upāsakā upāsikāśca yeṣāṃ virajo vigatamalaṃ dharmeṣu dharmacakṣurviśuddham,
te'pi bhagavatā vyākṛtāḥ| teṣāmapyanupādāyāsravebhyaścittaṃ vimokṣyate||

atha khalvāyuṣmān subhūtirbhagavantametadavocat-gambhīrā bhagavan prajñāpāramitā| mahākṛtyena
bateyaṃ bhagavan prajñāpāramitā pratyupasthitā| evamukte bhagavānāyuṣmantaṃ subhūtimetadavocat-evametatsubhūte,
evametat| gambhīrā subhūte prajñāpāramitā| mahākṛtyeneyaṃ subhūte
prajñāpāramitā pratyupasthitā| tatkasya hetoḥ? atra hi subhūte sarvajñatā samāyuktā, atra
pratyekabuddhabhūmiḥ samāyuktā, atra sarvaśrāvakabhūmiḥ samāyuktā| tadyathāpi nāma subhūte
rājñaḥ kṣatriyasya mūrdhābhiṣiktasya janapadasthāmavīryaprāptasya yāni tāni rājakṛtyāni,
yāni ca nagarakṛtyāni, yāni ca janapadakṛtyāni, sarvāṇi tāni amātyasamāyuktāni bhavanti| alpotsukastato
rājā bhavatyapahṛtabhāraḥ| evameva subhūte ye kecidbuddhadharmā vā pratyekabuddhadharmā
vā śrāvakadharmā vā, sarve te prajñāpāramitāsamāyuktāḥ| prajñāpāramitā tatra kṛtyaṃ
karoti| anena subhūte paryāyeṇa mahākṛtyeneyaṃ prajñāpāramitā pratyupasthitā rūpasyāparigrahāya
anabhiniveśāya| evaṃ vedanāyāḥ saṃjñāyāḥ saṃskārāṇām| vijñānasyāparigrahāya anabhiniveśāya,
srotaāpattiphalasyāparigrahāyānabhiniveśāya, evaṃ sakṛdāgāmiphalasyānāgāmiphalasyārhattvaphalasyāparigrahāyānabhiniveśāya,
pratyekabodheraparigrahāyānabhiniveśāya, sarvajñatāyā
aparigrahāyānabhiniveśāya prajñāpāramitā pratyupasthitā||

subhūtirāha-kathaṃ bhagavan sarvajñatāyā aparigrahāyānabhiniveśāya prajñāpāramitā pratyupasthitā?
bhagavānāha-tatkiṃ manyase subhūte samanupaśyasi tvamarhattvaṃ yatra parigrahaṃ vā abhiniveśaṃ
vā kuryāḥ? subhūtirāha-no hīdaṃ bhagavan| nāhaṃ bhagavaṃstaṃ dharmaṃ samanupaśyāmi
yaṃ parigṛhṇīyāmabhiniveśeyaṃ vā arhattvamiti| bhagavānāha-evametatsubhūte, evametat|
ahamapi subhūte tathāgatatvaṃ na samanupaśyāmi| so'haṃ subhūte tathāgatatvamasamanupaśyan
na parigṛhṇāmi nābhiniveśe| tasmāttarhi subhūte sarvajñatāpyaparigrahā anabhiniveśā| subhūtirāha-sarvajñatāpi
bhagavan aparigrahā anabhiniveśeti? mā bhagavan navayānasaṃprasthitāḥ
parīttakuśalamūlā bodhisattvā mahāsattvā imaṃ nirdeśaṃ śrutvā utrasiṣuḥ saṃtrasiṣuḥ saṃtrāsamāpatsyante|
api tu khalu punarbhagavan ye bodhisattvā mahāsattvā hetusaṃpannāḥ pūrvajinakṛtādhikārā
dīrgharātrāvaropitakuśalamūlā bhaviṣyanti, ta imāṃ gambhīrāṃ prajñāpāramitāṃ
śrutvā adhimokṣyanti| bhagavānāha-evametatsubhūte, evametat||

atha khalu te kāmāvacarā rūpāvarāśca devaputrā bhagavantametadavocan-gambhīrā bhagavan prajñāpāramitā,
durdṛśā duranubodhā| pūrvajinakṛtādhikārā dīrgharātrāvaropitakuśalamūlāste bhagavan
sattvā bhaviṣyanti, ya enāṃ gambhīrāṃ prajñāpāramitāmadhimokṣyanti| sacedbhagavaṃstrisāhasramahāsāhasre
lokadhātau ye sattvāḥ, te sarve śraddhānusāribhūmau kalpaṃ vā kalpāvaśeṣaṃ
vā careyuḥ yaśceha gambhīrāyāṃ prajñāpāramitāyāmekadivasamapi kṣāntiṃ rocayedgaveṣeta
cintayettulayedupaparīkṣeta upanidhyāyet, ayameva bhagavaṃstebhyaḥ śreyān| evamukte bhagavāṃstān
kāmāvacarān rūpāvacarāṃśca devaputrānāmantrayāmāsa-yadi devaputrāḥ kaścideva kulaputro
vā kuladuhitā vā imāṃ gambhīrāṃ prajñāpāramitāṃ śṛṇuyāt, yāvadasya devaputrāḥ kṣiprataraṃ
nirvāṇaṃ pratikāṅkṣitavyam, na tveva teṣāṃ śraddhānusāribhūmau kalpaṃ vā kalpāvaśeṣaṃ
vā caratām| atha khalu te kāmāvacarā rūpāvacarāśca devaputrā bhagavantametadavocan-mahāpāramiteyaṃ
bhagavan yaduta prajñāpāramitā| ityuktvā bhagavataḥ pādau śirasā abhivandya bhagavantaṃ
triḥ pradakṣiṇīkṛtya bhagavato'ntikād gamiṣyāma ityārocya prakrāntāḥ| te'vidūraṃ gatvā
antarhitāḥ| kāmāvacarāśca devaputrāḥ kāmadhātau prātiṣṭhantaḥ, rūpāvacarāśca devaputrā
brahmaloke prātiṣṭhanteti||

āryāṣṭasāhasrikāyāṃ prajñāpāramitāyāmacintyaparivarto nāma trayodaśaḥ||

