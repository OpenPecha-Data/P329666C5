tatra khalu punaḥ subhūte bodhisattvo mahāsattva evaṃ bhāṣiṣyate-yena satyena satyavacanena
ahaṃ vyākṛtaḥ taiḥ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhau,
tena satyena satyavacena ayamamanuṣyo'pakrāmatviti| tatra subhūte māraḥ pāpīyānautsukyamāpatsyate
tasya amanuṣyasyāpakramaṇāya| tatkasya hetoḥ? māro hyatra pāpīyāṃstasya bodhisattvasya
mahāsattvasya cirayānasaṃprasthitasyāntike balavattaraṃ tejovattaraṃ codyogamāpatsyate-kathamayamamanuṣyo'pakrāmediti|
evaṃ so'manuṣyo mārādhiṣṭhānenāpakramiṣyati| evaṃ
ca tasya bodhisattvasya mahāsattvasya bhaviṣyati-mamaiṣo'nubhāvena amanuṣyo'pakrānta iti|
na punaḥ sa evaṃ jñāsyati-mārasyaiṣo'nubhāvena amanuṣyo'pakrānta iti| sa tena tāvanmātrakeṇautsukyamāpatsyate|
sa tenautsukyena tato'nyān bodhisattvān mahāsattvānavamaṃsyate uccagdhayiṣyati
ullāpayiṣyati kutsayiṣyati paṃsayiṣyati-ahaṃ vyākṛtastaiḥ paurvakaistathāgatairarhadbhiḥ
samyaksaṃbuddhairanuttarāyāṃ samyaksaṃbodhāviti| sa tena tāvanmātrakeṇa bhūyo mānaṃ
janayiṣyati, mānaṃ saṃjanayiṣyati, mānaṃ vardhayiṣyati, mānaṃ saṃvardhayiṣyati, mānaṃ stambhayiṣyati,
mānamupastambhayiṣyati, mānaṃ bṛṃhayiṣyati, mānamupabṛṃhayiṣyati, mānamutpādayiṣyati|
sa tena mānena atimānena mānātimānena mithyāmānena abhimānena dūrīkariṣyati sarvajñatām,
dūrīkariṣyatyanuttaraṃ buddhajñānam, svayaṃbhūjñānam, sarvajñajñānam| dūrīkariṣyatyanuttarāṃ
samyaksaṃbodhim| sa tathārūpāṇi kalyāṇamitrāṇi kalyāṇadharmaṇa udārādhimuktikānadhyāśayasaṃpannānupāyakuśalānavinivartanīyadharmasamanvāgatāṃśca
bodhisattvān mahāsattvān
dṛṣṭvā abhimānamutpādya avamanyamānastathārūpāṇi kalyāṇamitrāṇi na seviṣyate, na bhajiṣyate,
na paryupāsiṣyate, na pariprakṣyati| tadeva mārabandhanaṃ gāḍhīkariṣyati| tasya dve
bhūmī pratikāṅkṣitavye-śrāvakabhūmirvā pratyekabuddhabhūmirvā| evaṃ subhūte satyādhiṣṭhānena
māraḥ pāpīyānacirayānasaṃprasthitasya bodhisattvasya mahāsattvasya alpaśraddhasya alpaśrutasya
kalyāṇamitravirahitasya prajñāpāramitayā aparigṛhītasya upāyakauśalyavirahitasya antarāyaṃ
kariṣyatyanuttarāyāḥ samyaksaṃbodheḥ| idamapi subhūte bodhisattvasya mahāsattvasya
mārakarma veditavyam||

punaraparaṃ subhūte bodhisattvasya mahāsattvasya nāmāpadeśenāpi mārakarma bhaviṣyati| kathaṃ
ca subhūte bodhisattvasya mahāsattvasya nāmāpedeśenāpi mārakarma bhaviṣyati? iha subhūte
bodhisattvaṃ mahāsattvaṃ nāmāpadeśenāpi nāmādhiṣṭhānenāpi māraḥ pāpīyānupasaṃkramiṣyati| anyatarānyatareṇa
veṣeṇopasaṃkramya evaṃ vakṣyati-tairvyākṛtastvaṃ paurvakaistathāgatairarhadbhiḥ
samyaksaṃbuddhairanuttarāyāṃ samyaksaṃbodhau| tatkasya hetoḥ? tava hīdaṃ nāmadheyam|
idaṃ te māturnāmadheyam| idaṃ te piturnāmadheyam| idaṃ te bhrāturnāmadheyam| idaṃ te bhaginyā
nāmadheyam| idaṃ te mitrāmātyajñātisālohitānāṃ nāmadheyam| yāvadāsaptamaṃ mātāmahapitāmahayugasya
nāmadheyamudīrayiṣyati-amuṣyāṃ diśi tvaṃ jātaḥ, amuṣmin janapade amuṣmin grāme
vā nagare vā nigame vā jāta iti| sacetprakṛtvā mṛduko bhaviṣyati, tamenamevaṃ vakṣyati-pūrvamapi
tvameva mṛduko'bhūḥ| sacetprakṛtyā tīkṣṇendriyo bhaviṣyati, tatastamevaṃ vakṣyati-pūrvamapi
tvaṃ tīkṣṇendriyo'bhūḥ| sacedāraṇyako bhaviṣyati, sacetpiṇḍapātiko bhaviṣyati,
sacetpāṃsukūliko bhaviṣyati, sacetkhalupaścādbhaktiko bhaviṣyati, sacedekāsaniko bhaviṣyati,
sacedyāthāsaṃstariko bhaviṣyati, sacetraicīvariko bhaviṣyati, sacet śmaśāniko bhaviṣyati,
sacedvṛkṣamūliko bhaviṣyati, sacennaiṣadyiko bhaviṣyati, sacedabhyavakāśiko bhaviṣyati,
sacennāmantiko bhaviṣyati, sacedalpecchaḥ saṃtuṣṭaḥ pravivikto bhaviṣyati, sacedapagatapādamrakṣaṇo
bhaviṣyati, sacenmṛdubhāṣī alpavāg bhaviṣyati, tamenaṃ māraḥ pāpīyāṃstena tena
dṛṣṭadhārmikeṇa guṇenādekṣyati-pūrvamapi tvamanena cānena ca guṇena samanvāgato'bhūḥ| niyatastaṃ
vyākṛtastaiḥ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhau
avinivartanīyāyāṃ bodhisattvabhūmau| tatkasya hetoḥ? tathā hi te amī evaṃrūpā dhutaguṇāḥ
saṃvidyante|

niścayena tvaṃ pūrvamapyetaireva dhutaguṇaiḥ samanvāgato'bhūḥ| evaṃ sa tena paurvakeṇa nāmāpadeśena
nāmādhiṣṭhānena pratyutpannadhutaguṇasaṃlekhena ca manyanāmutpādayiṣyati| tasyaivaṃ
bhaviṣyati-vyākṛto'haṃ taiḥ paurvakaistathāgatairarhadbhiḥ samyaksaṃbuddhairanuttarāyāṃ
samyaksaṃbodhau, yathā me amī guṇāḥ saṃvidyante| taṃ ca māraḥ pāpīyānevaṃ vakṣyati-avinivartanīyastvaṃ
vyākṛtastathāgatenārhatā samyaksaṃbuddhena anuttarāyāṃ samyaksaṃbodhau| tatkasya
hetoḥ? tathā hi tava ete evaṃrūpā dhutaguṇā saṃvidyante| tasya khalu punaḥ subhūte māraḥ
pāyīyān kadācidbhikṣuveṣeṇopasaṃkramiṣyati, kadācidbhikṣuṇīveṣeṇa, kadācidupāsakaveṣeṇa,
kadācidupāsikāveṣeṇa, kadācidbrāhmaṇaveṣeṇa, kadācidgṛhapativeṣeṇa, kadācinmātṛveṣeṇa, kadācitpitṛveṣeṇa,
kadācidbhrātṛveṣeṇa, kadācidbhaginīveṣeṇa, kadācinmitrāmātyajñātisālohitaveṣeṇa
upasaṃkramiṣyati| upasaṃkramyaivaṃ vakṣyati-vyākṛtastvaṃ paurvakaistathāgatairarhadbhiḥ
samyaksaṃbuddhairanuttarāyāṃ samyaksaṃbodhau avinivartanīyāyāṃ bodhisattvabhūmau| tatkasya
hetoḥ? tathā hi te evaṃrūpā dhutaguṇāḥ saṃvidyante, ye'vinivartanīyānāṃ bodhisattvānāṃ
mahāsattvānāṃ guṇāḥ| ye khalu punaḥ subhūte mayā avinivartanīyānāṃ bodhisattvānāṃ mahāsattvānāṃ
guṇā ākhyātāḥ ākārā liṅgāni nimittāni cākhyātāni, tāni tasya na bhaviṣyanti| veditavyametatsubhūte
tato'nyairbodhisattvairmahāsattvaiḥ-mārādhiṣṭhito batāyaṃ bodhisattvo mahāsattva
iti| tatkasya hetoḥ? ye ākārā yāni liṅgāni yāni nimittāni avinivartanīyānāṃ bodhisattvānāṃ
mahāsattvānām, tāni tasya na bhaviṣyanti| sa khalu punaḥ subhūte bodhisattvo mahāsattvo'nena
nāmādhiṣṭhānena abhimānamutpādayiṣyati| abhimānamutpādya mānābhibhūtaḥ stambhābhibhūto
mārādhiṣṭhānenābhibhūtastadanyān bodhisattvān mahāsattvānavamaṃsyate uccagghayiṣyati
ullāpayiṣyati kutsayiṣyati paṃsayiṣyati| idamapi subhūte bodhisattvena mahāsattvena
nāmādhiṣṭhānena mārakarma veditavyam||

punaraparaṃ subhūte bodhisattvena mahāsattvena nāmāpadeśena nāmavyākaraṇena mārakarma veditavyam|
kathaṃ ca subhūte bodhisattvena mahāsattvena nāmāpadeśena nāmavyākaraṇena mārakarma
veditavyam? iha subhūte māraḥ pāpīyān bhikṣuveṣeṇopasaṃkramya bodhisattvaṃ mahāsattvamevaṃ
vyākariṣyati-tavānuttarāṃ samyaksaṃbodhimabhisaṃbuddhasya sataḥ idaṃ nāmadheyaṃ bhaviṣyatīti
yadeva tena cittenānuvartitamanuvitarkitamanuvicāritaṃ bhavati-aho bata me'nuttarāṃ samyaksaṃbodhimabhisaṃbuddhasya
sataḥ idamevaṃrūpaṃ nāmadheyaṃ bhavediti, tadeva nāmadheyaṃ
vyākariṣyati| tatra duṣprajñajātīyasya anupāyakuśalasya bodhisattvasyaivaṃ bhaviṣyati-yathā
mayā nāmadheyamanuvartitamanuvitarkitamanuvicāritam, aho bata me'nuttarāṃ samyaksaṃbodhimabhisaṃbuddhasya
sataḥ idaṃ nāmadheyaṃ bhavediti, tathā tena bhikṣuṇā nirdiṣṭamiti| sa evaṃ
yacca nāmadheyaṃ svayamanuvicintitam, yacca tena māreṇa pāpīyasā mārakāyikābhirvā devatābhirabhinirmitena
mārādhiṣṭhitena vā bhikṣuṇā nāmadheyamudīritam, tadubhayaṃ tulayitvā yathā
ca mama cittotpāda utpannaḥ, yathā ca anena bhikṣuṇā nirdiṣṭaṃ mama nāmadheyaṃ sameti
nāmnā, nāmavyākṛto'haṃ taiḥ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhāviti
maṃsyate| yāni ca mayā subhūte avinivartanīyānāṃ bodhisattvānāṃ mahāsattvānāmākārā
liṅgāni nimittāni ākhyātāni, tāni tasya na bhaviṣyanti| sa tairvirahito'nena nāmāpadeśena
nāmavyākaraṇena manyanāmutpādayiṣyati| sa manyanāmutpādya tato'nyān bodhisattvān
mahāsattvānavamaṃsyate-ahaṃ vyākṛto'nuttarāyāṃ samyaksaṃbodhau, naite vyākṛtā anuttarāyāṃ
samyaksaṃbodhāviti| evaṃ sa tena mānena atimānena mānātimānena abhimānena mithyāmānena ca
tadanyān bodhisattvān mahāsattvānavamanyamāno dūrīkariṣyati sarvajñatām, dūrīkariṣyati buddhajñānam|
tasya prajñāpāramitayā aparigṛhītasya upāyakauśalyavirahitasya kalyāṇamitravirahitasya
pāpamitraparigṛhītasya dvayorbhūmyoranyatarā bhūmiḥ pratikāṅkṣitavyā-śrāvakabhūmirvā
pratyekabuddhabhūmirvā| sacetpunaściraṃ suciraṃ saṃdhāvya saṃsṛtya enāmeva prajñāpāramitāmāgamya
anuttarāṃ samyaksaṃbodhimabhisaṃboddhukāmo bhavet, yadi cāsāvupasarpet kalyāṇamitrāṇi,
abhīkṣṇaṃ ca tānyupasaṃkramiṣyati, tenaiva cātmabhāvapratilambhena tāvatpūrvakāṃścittotpādān
vigarhiṣyati, vāntīkariṣyati, jugupsiṣyati, pratiniḥ-srakṣyati, pratideśayiṣyati,
tathāpi buddhabhūmistasya durlabhā bhaviṣyati| tatkasya hetoḥ? tāvadgurutaraṃ hi subhūte
bodhisattvasya mahāsattvasya mananāpattisthānam| tadyathāpi nāma subhūte bhikṣoḥ śrāvakayānikasya
śrāvakabhūmau catasro mūlāpattayo gurvyo bhavanti, yato'nyatarānyatarā māpattimadhyāpadya
abhikṣurbhavatyaśramaṇo'śākyaputrīyaḥ, iyameva tābhyaścatasṛbhya āpattibhyo gurutarā
āpattiḥ, yo'yaṃ mānacittotpādaḥ, yaduta nāmāpadeśena bodhisattvasya mahāsattvasyāvamānanayā
mahānakuśalaścittotpāda utpannaḥ| ayaṃ tābhyaścatasṛbhya āpattibhyo gurutaraścittotpādo
veditavyaḥ||

tiṣṭhantu subhūte catasro gurvyo mūlāpattayaḥ| pañcabhyo'pi subhūte ānantaryebhyaḥ karmabhyo
gurutaro'yaṃ cittotpādaḥ, yo'yaṃ bodhisattvasya mahāsattvasya nāmāpadeśena mānasahagataścittotpāda
utpannaḥ| ayaṃ tebhyaḥ pañcabhya ānantaryebhyaḥ karmabhyo gurutaraścittotpādo veditavyaḥ|
iti hi subhūte anenāpi nāmāpadeśena sūkṣmasūkṣmāṇi mārakarmāṇyutpatsyante| tāni
bodhisattvena mahāsattvena boddhavyāni| anyebhyaścāvabodhayitavyāni, buddhvā ca vivarjayitavyāni||

punaraparaṃ subhūte māraḥ pāpīyān vivekaguṇena bodhisattvaṃ mahāsattvamupasaṃkramya codayiṣyati
smārayiṣyati| kathaṃ ca subhūte māraḥ pāpīyān vivekaguṇena bodhisattvaṃ mahāsattvamupasaṃkramya
codayiṣyati smārayiṣyati? iha subhūte māraḥ pāpīyān bodhisattvaṃ mahāsattvamupasaṃkramiṣyati,
upasaṃkramyaivaṃ vakṣyati-vivekasya tathāgato varṇavādī araṇyavanaprasthagiriguhāśmaśānapalālapuñjādiṣu
vihartavyamiti| na cāhaṃ subhūte bodhisattvasya mahāsattvasya
evaṃvidhaṃ vivekaṃ vadāmi, yaduta āraṇyakāni prāntāni śayanāsanāni vijanapadāni viviktāni,
vividhāni vanaprasthagiriguhāśmaśānapalālapuñjādīni||

subhūtirāha-katamaḥ punaḥ sa bhagavan bodhisattvasya mahāsattvasya anyo viveko yadi vā āraṇyakāni
prāntāni śayanāsanāni vijanapadāni viviktāni vividhāni vanaprasthagiriguhāśmaśānapalālapuñjādīni?
yadi tāni nādhyāvasati, kiyadrūpaḥ punarbhagavan bodhisattvasya mahāsattvasyānyo
vivekaḥ? evamukte bhagavānāyuṣmantaṃ subhūtimetadavocat-sacetsubhūte bodhisattvo mahāsattvo
vivikto bhavati śrāvakapratisaṃyuktairmanasikāraiḥ, vivikto bhavati pratyekabuddhapratisaṃyuktairmanasikāraiḥ,
evaṃ sa bodhisattvo mahāsattvo vivikto viharati| grāmānte'pi hi
viharan prajñāpāramitopāyakauśalyaparigṛhītaḥ sarvasattvamaitrīmahākaruṇāvihāreṇa viharet|
anena vihāreṇa viharan vivikta eva sa viharati| ayaṃ khalu punaḥ subhūte mayā bodhisattvasya
mahāsattvasya śrāvakapratyekabuddhapratisaṃyuktamanasikāraviveko'nujñātaḥ| anena vivekena
viharan bodhisattvo mahāsattvo rātriṃdivānyatināmayati, vivikto viharati| sacedbodhisattvo
mahāsattvo'raṇyavanaprasthagiriguhāśmaśānaprāntaśayanāsaneṣvanena vihāreṇa viharati,
vivikto bodhisattvo mahāsattvo viharati| yaṃ punaḥ subhūte māraḥ pāpīyān vivekamupadekṣyati
araṇyavanaprasthagiriguhāśmaśānaprāntaśayanāsanavihārān, sa tena vivekena śrāvakapratyekabuddhapratisaṃyuktairmanasikāraiḥ
saṃkīrṇa eva san prajñāpāramitāyāmanabhiyujyamāno na
sarvajñajñānaṃ paripūrayati| evaṃ sa saṃkīrṇavihāreṇa viharan so'pariśuddhena manasikāreṇa
viharan apariśuddhakāyavāṅmanaḥkarmāntaḥ eva bhaviṣyati| apariśuddhakāyavāṅmanaḥkarmānta
eva saṃstato'nyānapi bodhisattvān mahāsattvān grāmāntavihāriṇo'saṃkīrṇān śrāvakapratyekabuddhapratisaṃyuktairmanasikāraiḥ
prajñopāyamahākaruṇāvihāravihāriṇo'vamaṃsyate| araṇye'pi viharan
so'pariśuddhakāyavāṅmanaḥkarmāntaḥ san saṃkīrṇavihāryeva bhavati, na viviktavihārī|
sa prajñopāyamahākaruṇāvihāravihāriṇo grāmānte viharataḥ pariśuddhakāyavāṅmanaḥkarmasamudācārān
śrāvakapratyekabuddhapratisaṃyuktamanasikāraviviktānasaṃkīrṇān śrāvakapratyekabuddhapratisaṃyuktairmanasikāraistāṃstāvatso'vamanyamāno
na dhyānasamādhisamāpattivimokṣābhijñānāṃ
lābhī bhaviṣyati| na cāsya tāḥ paripūriṃ gamiṣyanti| tatkasya hetoḥ? tathā hi so'nupāyakuśalo
bhavati||

kiṃcāpi subhūte bodhisattvo mahāsattvo yojanaśatikeṣvaṭavīkāntāreṣu viharedapagatavyālamṛgapakṣisaṃgheṣu
apagatakṣudramṛgavyālayakṣarākṣasānuvicariteṣu apagatacaurakāntārabhayabhairavopadraveṣu
saṃtiṣṭhet, varṣaṃ vā varṣaśataṃ vā varṣasahasraṃ vā varṣaśatasahasraṃ vā varṣakoṭīṃ
vā varṣakoṭīśataṃ vā varṣakoṭīsahasraṃ vā varṣakoṭīśatasahasraṃ vā varṣakoṭīniyutaśatasahasraṃ
vā, tato vā upari| imaṃ ca vivekaṃ mayopadiṣṭaṃ na jānīyāt, yena vivekena bodhisattvo
mahāsattvo'dhyāśayasaṃprasthito'dhyāśayasaṃpanno viharati| taṃ so'nupāyakuśalo bodhisattvo
mahāsattvo'jānannaraṇyaparamo viharati| tatra ca viveke niśritaḥ ālīno'dhyavasito'dhyavasāyamāpannaḥ|
naiva me subhūte etāvatā sa bodhisattvaścittamārādhayati| tatkasya hetoḥ?
yaḥ subhūte viveko bodhisattvānāṃ mahāsattvānāṃ mayā ākhyātaḥ, tena vivekena viharannasmin
viveke na saṃdṛśyate| tamenaṃ māraḥ pāpīyānupasaṃkramya uparyantarīkṣe vihāyasi sthitvā
evaṃ vakṣyati-sādhu sādhu kulaputra, eṣa bodhisattvānāṃ mahāsattvānāṃ tathāgatena viveka
ākhyātaḥ| anenaiva tvaṃ kulaputra vivekena vihara| evaṃ tvaṃ kṣipramanuttarāṃ samyaksaṃbodhimabhisaṃbhotsyase|
sa tato vivekātpunareva araṇyādgrāmāntamavatīrya tadanyān bodhisattvān
mahāsattvān peśalān bhikṣūn sabrahmacāriṇaḥ kalyāṇadharmaṇo'saṃkīrṇān śrāvakapratyekabuddhapratisaṃyuktairmanasikāraiḥ
pariśuddhakāyavāṅmanaḥkarmāntān jīvānavamaṃsyate| sa evaṃ
vakṣyati-saṃkīrṇavihāreṇa bateme āyuṣmanto viharanti, na viviktavihāreṇa| ākīrṇavihāreṇa
bateme āyuṣmanto viharanti, na viviktavihāreṇa viharantīti| ye te bodhisattvā mahāsattvā
viviktavihāreṇa viharanti, tān saṃkīrṇavihāreṇa codayiṣyati, ākīrṇavihāreṇa codayiṣyati| ye
ca te saṃkīrṇavihāreṇa viharanti, tān sa viviktavihāreṇa samudācariṣyati, tatra gauravamutpādayiṣyati|
yatra ca gauravamutpādayitavyam, tatra mānamutpādayiṣyati| tatkasya hetoḥ?
ahamamanuṣyaiścodye, ahamamanuṣyaiḥ smārye| eṣa subhūte vihāro yenāhaṃ vihāreṇa viharāmi|
kaṃ grāmāntavihāriṇamamanuṣyāścodayiṣyanti, kaṃ grāmāntare viharantamamanuṣyāḥ smārayiṣyanti,
ityevaṃ hi bodhisattvayānikān pudgalānavamaṃsyate| ayaṃ subhūte bodhisattvacaṇḍālo veditavyaḥ,
bodhisattvadūṣī veditavyaḥ, bodhisattvapratirūpako veditavyaḥ, bodhisattvaprativarṇiko
veditavyaḥ, bodhisattvakāraṇḍavako veditavyaḥ, cauraḥ śramaṇaveṣeṇa, cauro bodhisattvayānikānāṃ
pudgalānām, cauraḥ sadevakasya lokasya| tajjātīyaḥ khaluḥ punaḥ subhūte pudgalo
na sevitavyo na bhaktavyo na paryupāsitavyaḥ| tatkasya hetoḥ? abhimānapatitā hi te tathārūpāḥ
pudgalā veditavyāḥ| anyeṣāmapi tathārūpāṇāmalpa sthāmānācirayānasaṃprasthitānāṃ saṃdūṣaṇaṃ
kuryuḥ| aviśuddhadharmāṇo hi te tathārūpāḥ pudgalāḥ veditavyāḥ| anāryā hi te tathārūpāḥ
pudgalā veditavyāḥ| anāryadharmāṇo hi te tathārūpāḥ pudgalā veditavyāḥ| yasya khalu punaḥ
subhūte bodhisattvasya mahāsattvasya aparityaktāḥ sarvasattvāḥ, aparityaktā sarvajñatā,
aparityaktā anuttarā samyaksaṃbodhiḥ, tena bodhisattvena mahāsattvena adhyāśayena anuttarāṃ
samyaksaṃbodhimabhisaṃboddhukāmena sarvasattvānāmarthaṃ kartukāmena tajjātīyāḥ pudgalā
na sevitavyāḥ, na bhaktavyāḥ, na paryupāsitavyāḥ| api tu khalu punaḥ subhūte sarvasattvānāmarthāya
abhyutthitena eteṣāṃ ca anyeṣāṃ ca mārakarmaṇāmavabodhāya nityamevodvignacittena
bhavitavyaṃ sarvasattvānāṃ mārgamapratilabhamānānāmupadeṣṭumutrastamānasena asaṃsṛṣṭena
traidhātukena| tatrāpi tāvanmaitrāyamāṇena karuṇāyamānena mahākaruṇāmutpādya anukampāmupādāya
samyakpratipanneṣu sattveṣu muditacittenānupalabdhidharmatayā dharmāṇāmupekṣakeṇa evaṃ
cittamutpādayitavyam-tathā kariṣyāmi yathā sarve mārakarmadoṣāḥ sarveṇa sarvaṃ sarvathā sarvaṃ
sarvatra sarvadā ca na bhaviṣyanti, notpatsyante| sacedutpatsyante, kṣiprameva pratigamiṣyanti,
evaṃ śikṣiṣye iti| ayamapi bodhisattvānāṃ mahāsattvānāṃ svayamabhijñāya parākramo
veditavyaḥ| idamapi subhūte bodhisattvena mahāsattvena vivekaguṇena mārakarma veditavyamiti||

āryāṣṭasāhasrikāyāṃ prajñāpāramitāyāṃ mārakarmaparivarto nāma ekaviṃśatitamaḥ||

