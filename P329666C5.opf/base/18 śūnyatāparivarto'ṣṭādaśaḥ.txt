|

atha khalvāyuṣmān subhūtirbhagavantametadavocat-āścaryaṃ bhagavan mahāguṇasamanvāgato bodhisattvo
mahāsattvaḥ| apramāṇaguṇasamanvāgato bhagavan bodhisattvo mahāsattvaḥ| aparimitaguṇasamanvāgato
bhagavan bodhisattvo mahāsattvaḥ| evamukte bhagavānāyuṣmantaṃ subhūtimetadavocat-evametatsubhūte,
evametat| tatkasya hetoḥ? avinivartanīyena hi subhūte bodhisattvena mahāsattvena
anantamaparyantaṃ jñānaṃ pratilabdhamasaṃhāryaṃ sarvaśrāvakapratyekabuddhaiḥ||

subhūtirāha-pratibalo bhagavan avinivartanīyasya bodhisattvasya mahāsattvasya gaṅgānadīvālukopamān
kalpānākārān liṅgāni nimittāni nirdeṣṭum| ata eva bhagavan bodhisattvasya mahāsattvasya
gambhīrāṇi gambhīrāṇi sthānāni prajñāpāramitāpratisaṃyuktāni sūcayitavyāni| evamukte
bhagavānāyuṣmantaṃ subhūtimetadavocat-sādhu sādhu subhūte yastvaṃ gambhīrāṇi gambhīrāṇi sthānānyārabhya
nigamayitukāmaḥ| gambhīramiti subhūte śūnyatāyā etadadhivacanam| ānimittasya
apraṇihitasya anabhisaṃskārasya anutpādasya ajāterabhāvasya virāgasya nirodhasya nirvāṇasya
vigamasyaitatsubhūte adhivacanaṃ yaduta gambhīramiti||

subhūtirāha-eteṣāmeva bhagavan kevalametaddharmāṇāmadhivacanaṃ na punaḥ sarvadharmāṇām? bhagavānāha-sarvadharmāṇāmapyetatsubhūte
adhivacanaṃ yaduta gambhīramiti| tatkasya hetoḥ? rūpaṃ
hi subhūte gambhīram| evaṃ vedanā saṃjñā saṃskārāḥ| vijñānaṃ hi subhūte gambhīram| kathaṃ
ca subhūte rūpaṃ gambhīram? kathaṃ vedanā saṃjñā saṃskārāḥ? kathaṃ ca subhūte vijñānaṃ gambhīram?
yathā subhūte tathatā, tathā gambhīraṃ rūpam| evaṃ vedanā saṃjñā saṃskārāḥ| yathā
subhūte tathatā, tathā gambhīraṃ vijñānam| tatra subhūte yathā rūpatathatā, tathā gambhīraṃ
rūpam| yathā vedanātathatā saṃjñātathatā saṃskāratathatā| tatra subhūte yathā vijñānatathatā,
tathā gambhīraṃ vijñānam| yatra subhūte na rūpam, iyaṃ rūpasya gambhīratā| yatra subhūte
na vedanā na saṃjñā na saṃskārā na vijñānam, iyaṃ vedanāsaṃjñāsaṃskārāṇām, iyaṃ vijñānasya
gambhīratā||

subhūtirāha-āścaryaṃ bhagavan yāvatsūkṣmeṇopāyena rūpataśca nivārito nirvāṇaṃ ca sucitam| evaṃ
vedanā saṃjñā saṃskārāḥ| yāvatsūkṣmeṇopāyena vijñānataśca nivārito nirvāṇaṃ ca sūcitam|
bhagavānāha-imāni subhūte gambhīrāṇi gambhīrāṇi sthānāni prajñāpāramitāpratisaṃyuktāni yaścintayiṣyanti
tulayiṣyati upanidhyāsyati-evaṃ mayā sthātavyaṃ yathā prajñāpāramitāyāmājñaptam|
evaṃ mayā śikṣitavyaṃ yathā prajñāpāramitāyāmākhyātam| evaṃ mayā pratipattavyaṃ yathā
prajñāpāramitāyāmupadiṣṭam| tathā saṃpādayamānastathopanidhyāyaṃstathopaparīkṣamāṇastathā
prayujyamānastathā ghaṭamānastathā vyāyacchamāna ekadivasamapyatra yogamāpadyate| ayaṃ bodhisattvo
mahāsattvastenaikadivasena kiyatkarma karoti? tadyathāpi nāma subhūte kaścideva
puruṣo rāgacarito vitarkacaritaḥ| tasya puruṣasya rāgacaritasya vitarkacaritasya striyā abhirūpayā
prāsādikayā darśanīyayā saha saṃketaḥ kṛto bhavet| sā khalu punaḥ strī paraparigṛhītā
bhavet| na vaśayedātmānamagārānniṣkramitum| tatkiṃ manyase subhūte kiṃpratisaṃyuktāstasya
puruṣasya vitarkāḥ pravarteran? subhūtirāha-strīpratisaṃyuktā eva bhagavaṃstasya puruṣasya
vitarkāḥ pravarteran-iyamāgacchati, iyamāgatā| tayā sārdhamevaṃ kariṣyāmi, evaṃ ramiṣyāmi,
evaṃ krīḍiṣyāmi, evaṃ pravicārayiṣyāmīti| bhagavānāha-tatkiṃ manyase subhūte divasasyātyayena
tasya puruṣasya kiyanto vitarkā utpadyeran ? subhūtirāha- bahavo bhagavan divasasyātyayena
tasya puruṣasya vitarkā utpadyeran| bhagavānāha-yāvantaḥ subhūte tasya puruṣasya
divasasyātyayena vitarkā utpadyeran, iyataḥ subhūte kalpān bodhisattvo mahāsattvaśchorayati
vipṛṣṭhīkaroti saṃsārādvyantīkaroti, ya iha prajñāpāramitāyāṃ yathājñaptaṃ yathākhyātaṃ
yathopadiṣṭaṃ yathoddiṣṭaṃ yathānirdiṣṭaṃ tiṣṭhati śikṣate pratipadyate upanidhyāyati
yogamāpadyate, tāṃśca doṣān vivarjayati, yairdoṣairbodhisattvo mahāsattvo vivartate'nuttarāyāḥ
samyaksaṃbodheḥ| evaṃ hi subhūte yaśca bodhisattvo mahāsattvaḥ prajñāpāramitāyogamanuyuktaḥ,
anena vihāreṇa viharan yaduta prajñāpāramitāpratisaṃyuktairmanasikāraiḥ, ekadivasena
tāvatkarma karoti| yaśca prajñāpāramitāvirahito bodhisattvo gaṅgānadīvālukopamān kalpāṃstiṣṭhan
dānaṃ dadyāt, ayameva tato viśiṣyate yo'yaṃ bodhisattvo mahāsattva evamekadivasamapi
prajñāpāramitāyāṃ yogamāpadyate||

punaraparaṃ subhūte yaśca bodhisattvo mahāsattvo gaṅgānadīvālukopamān kalpāṃstiṣṭhan srotaāpannebhyo
dānaṃ dadyāt, pratiṣṭhāpayet, evaṃ sakṛdāgāmiṣvanāgāmiṣvarhatsu dānaṃ dadyāt, pratiṣṭhāpayet|
pratyekabuddheṣu dānaṃ dadyāt pratiṣṭhāpayet| tathāgateṣvarhatsu samyaksaṃbuddheṣu
dānaṃ dadyāt pratiṣṭhāpayet, virahitaśca prajñāpāramitāyā| yaśca bodhisattvo mahāsattvo
yathopadiṣṭaṃ yathoddiṣṭaṃ yathānirdiṣṭaṃ prajñāpāramitāyāṃ tathaiva yogamāpadyeta ekadivasamapi|
ayaṃ bodhisattvo mahāsattvastataḥ paurvakādbodhisattvadbahutaraṃ puṇyaṃ prasavati||

punaraparaṃ subhūte yo bodhisattvo gaṅgānadīvālukopamān kalpāṃstiṣṭhan srotaāpanneṣu yāvatsamyaksaṃbuddheṣu
dānaṃ dadyāt pratiṣṭhāpayet, śīleṣu ca paripūrṇakārī bhavet, virahitaśca prajñāpāramitayā
bhavet| yaśca bodhisattvo mahāsattvaḥ prajñāpāramitāvihārī tato manasikārādvyutthāya
dharmaṃ deśayet, ayameva subhūte bodhisattvo mahāsattvastataḥ paurvakādbodhisattvādbahutaraṃ
puṇyaṃ prasavati||

punaraparaṃ subhūte yo bodhisattvo gaṅgānadīvālukopamān kalpāṃstiṣṭhan srotaāpanneṣu yāvatsamyaksaṃbuddheṣu
dānaṃ dadyāt pratiṣṭhāpayet, śīleṣu ca paripūrṇakārī bhavet, kṣāntyā ca samanvāgato
bhavet, virahitaśca prajñāpāramitayā| yaśca bodhisattvo mahāsattvaḥ prajñāpāramitāvihārī
tato manasikāradvyutthāya dharmadānaṃ dadyāt, ayameva subhūte bodhisattvo mahāsattvo
mahāsattvastataḥ paurvakādbodhisattvādbahutaraṃ puṇyaṃ prasavati||

punaraparaṃ subhūte yo bodhisattvo mahāsattvo gaṅgānadīvālukopamān kalpāṃstiṣṭhan srotaāpanneṣu
yāvatsamyaksaṃbuddheṣu dānaṃ dadyāt pratiṣṭhāpayet, śīleṣu paripūrṇakārī kṣāntyā ca samanvāgataḥ,
ārabdhavīryaḥ san dhyāneṣu bodhipakṣeṣu ca dharmeṣu yogamāpadyeta, virahitaśca
prajñāpāramitayā| yaśca khalu punaḥ subhūte bodhisattvo mahāsattvastathā dharmadānaṃ datvā
anuttarāyāṃ samyaksaṃbodhau pariṇāmayet, ayameva subhūte bodhisattvo mahāsattvastataḥ paurvakādbodhisattvādbahutaraṃ
puṇyaṃ prasavati||

punaraparaṃ subhūte bodhisattvo mahāsattvastathā dharmadānaṃ datvā prajñāpāramitoktena pariṇāmena
anuttarāyāṃ samyaksaṃbodhau pariṇāmayet, ayaṃ tato bahutaraṃ puṇyaṃ prasavati||

punaraparaṃ subhūte bodhisattvo mahāsattvastathā dharmadānaṃ datvā prajñāpāramitoktena pariṇāmena
anuttarāyāṃ samyaksaṃbodhau pariṇāmayet, pariṇāmya ca pratisaṃlāne na punareva yogamāpadyeta|
yaśca khalu punaḥ subhūte bodhisattvo mahāsattvastathā dharmadānameva dadyāt, na
punaḥ pratisaṃlāne yogamāpadyeta, sa bodhisattvo mahāsattvo na tāvatpuṇyaṃ prasavati, yāvadya
evaṃ dharmadānaṃ dadad bodhisattvo mahāsattvaḥ pratisaṃlāne ca punareva yogamāpadyamānaḥ
prajñāpāramitayā ca parigṛhītastatpratisaṃlānamavirahitaṃ karoti prajñāpāramitayā, ayaṃ
bodhisattvo mahāsattvo bahutaraṃ puṇyaṃ prasavati||

subhūtirāha-yadā bhagavan abhisaṃskāro vikalpa ityuktaṃ bhagavatā, tadā kathaṃ bahutaraṃ puṇyaṃ
prasavatītyucyate? bhagavānāha-so'pīdānīṃ subhūte puṇyābhisaṃskāro bodhisattvasya mahāsattvasya
prajñāpāramitāyāṃ carataḥ śūnyaka ityevākhyāyate, riktaka ityevākhyāyate, tucchaka
ityevākhyāyate, asāraka ityevākhyāyate| yathā yathā khalu punaḥ subhūte bodhisattvo mahāsattva
evaṃ sarvadharmān pratyavekṣate, tathā tathā subhūte bodhisattvo mahāsattvo'virahito
bhavati prajñāpāramitayā| yathā yathā ca subhūte bodhisattvo mahāsattvo'virahito bhavati
prajñāpāramitayā, tathā tathā aprameyamasaṃkhyeyaṃ puṇyaṃ prasavati||

subhūtirāha-aprameyasya ca bhagavan asaṃkhyeyasya ca kiṃ nānākaraṇaṃ vā, kaḥ prativiśeṣo vā?
bhagavānāha-aprameyamiti subhūte yatra pramāṇānyuparamante| asaṃkhyeyamiti subhūte yanna
śakyaṃ saṃkhyayāpi kṣapayitum||

subhūtirāha-syādbhagavan paryāyo yadrūpamaprameyaṃ bhavet, evaṃ vedanā saṃjñā saṃskārāḥ| syādbhagavan
paryāyo yadvijñānamaprameyaṃ bhavet? bhagavānāha-yatsubhūtirevamāha-syādbhagavan
paryāyo yadrūpamaprameyaṃ bhavet, evaṃ vedanā saṃjñā saṃskārāḥ| syādbhagavan paryāyo yadvijñānamaprameyaṃ
bhavediti| syātsubhūte paryāyo yena rūpamevāprameyaṃ bhavet, evaṃ vedanaiva
saṃjñaiva saṃskārā eva| syātsubhūte paryāyo yena vijñānamevāprameyaṃ bhavet| subhūtirāha-kasya
punarbhagavan etadadhivacanamaprameyamiti? bhagavānāha-śūnyatāyāḥ subhūte etadadhivacanamaprameyamiti|
ānimittasyaitadadhivacanam| apraṇihitasya subhūte etadadhivacanamaprameyamiti||

subhūtirāha-kiṃ śūnyatāyā eva bhagavan kevalametadadhivacanamaprameyamiti, ānimittasyaiva apraṇihitasyaiva
bhagavan kevalametadadhivacanamaprameyamiti, nānyeṣāṃ dharmāṇām? bhagavānāha-tatkiṃ
manyase subhūte nanu mayā sarvadharmāḥ śūnyā ityākhyātāḥ? subhūtirāha-śūnyā eva bhagavan
sarvadharmāstathāgatenākhyātāḥ| bhagavānāha-ye ca subhūte śūnyāḥ, akṣayā api te| yā
ca śūnyatā, aprameyatāpi sā| tasmāttarhi subhūte eṣāṃ dharmāṇāmarthato viśeṣo vā nānākaraṇaṃ
vā nopalabhyate| abhilāpā ete subhūte tathāgatenākhyātāḥ abhilapitāḥ-aprameyamiti vā,
asaṃkhyeyamiti vā, akṣayamiti vā, śūnyamiti vā, ānimittamiti vā, apraṇihitamiti vā, anabhisaṃskāra
iti vā, anutpāda iti vā, ajātiriti vā abhāva iti vā, virāga iti vā, nirodha iti
vā, nirvāṇamiti vā| deśanābhinirhāranirdeśa eṣa subhūte tathāgatenārhatā samyaksaṃbuddhenākhyātaḥ||

subhūtirāha-āścaryaṃ bhagavan yāvadyadiyaṃ tathāgatenārhatā samyaksaṃbuddhena sarvadharmāṇāṃ
dharmatā deśitā, sā ca sarvadharmāṇāṃ dharmatā anabhilāpyā| yathāhaṃ bhagavan bhagavato bhāṣitasyārthamājānāmi,
tathā sarvadharmā api bhagavan anabhilāpyāḥ| bhagavānāha-evametatsubhūte,
evametat| sarvadharmā api subhūte anabhilāpyāḥ| tatkasya hetoḥ? yā ca subhūte sarvadharmāṇāṃ
śūnyatā, na sā śakyā abhilapitum| subhūtirāha-kiṃ punarbhagavan anabhilapyasyārthasya
vṛddhirvāsti, parihāṇirvā vidyate? bhagavānāha-no hīdaṃ subhūte| subhūtirāhasacedbhagavan
anabhilapyasyārthasya na vṛddhirna parihāṇiḥ, dānapāramitāyā api bhagavan na vṛddhirna
parihāṇirbhaviṣyati| evaṃ śīlapāramitāyā api, kṣāntipāramitāyā api, vīryapāramitāyā api,
dhyānapāramitāyā api, prajñāpāramitāyā api bhagavan na vṛddhirna parihāṇirbhaviṣyati| sacedbhagavan
āsāṃ ṣaṇṇāṃ pāramitānāṃ na vṛddhirna parihāṇiḥ, kathaṃ bhagavan vivardhamānānāṃ
ṣaṇṇāṃ pāramitānāṃ balena bodhisattvo mahāsattvo'nuttarāṃ samyaksaṃbodhimabhisaṃbudhyate?
kathaṃ ca anuttarāyāḥ samyaksaṃbodherabhyāsannībhavati? na ca bhagavan apratipūrayan pāramitāṃ
bodhisattvo mahāsattvo'bhyāsannībhavatyanuttarāyāḥ samyaksaṃbodheḥ| bhagavānāha-evametatsubhūte,
evametat| na khalu punaḥ subhūte pāramitārthasya kācidvṛddhirvāsti parihāṇirvā
vidyate| api tu khalu punaḥ subhūte bodhisattvasya mahāsattvasya prajñāpāramitāyāṃ carataḥ
prajñāpāramitāṃ bhāvayata upāyakuśalasya naivaṃ bhavati-iyaṃ dānapāramitā vivardhate,
iyaṃ dānapāramitā parihīyate iti| api tu khalu punarasyaivaṃ bhavati-nāmadheyamātrametadyaduta
dānapāramiteti| sa dānaṃ dadat tān manasikārāṃstāṃścittotpādāṃstāni kuśalamūlāni anuttarāyāṃ
samyaksaṃbodhau pariṇāmayati| yathā anuttarā samyaksaṃbodhistathā pariṇāmayati||

punaraparaṃ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayataḥ
upāyakuśalasya naivaṃ bhavati-iyaṃ śīlapāramitā vivardhate, iyaṃ śīlapāramitāparihīyate
iti| api tu khalu punarasyaivaṃ bhavati-nāmadheyamātrametadyaduta śīlapāramiteti|
sa śīlaṃ samādāya vartamānastān manasikārāṃstāṃścittotpādāṃstāni kuśalamūlāni anuttarāyāṃ
samyaksaṃbodhau pariṇāmayati| yathā anuttarā samyaksaṃbodhistathā pariṇāmayati||

punaraparaṃ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayataḥ
upāyakuśalasya naivaṃ bhavati-iyaṃ kṣāntipāramitā vivardhate, iyaṃ kṣāntipāramitā
parihīyate iti| api tu khalu punarasyaivaṃ bhavati-nāmadheyamātrametadyaduta kṣāntipāramiteti|
sa kṣāntyā saṃpādayaṃstān manasikārāṃstāṃścittotpādāṃstāni ca kuśalamūlāni anuttarāyāṃ
samyaksaṃbodhau pariṇāmayati| yathā anuttarā samyaksaṃbodhistathā pariṇāmayati||

punaraparaṃ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayata
upāyakuśalasya naivaṃ bhavati-iyaṃ vīryapāramitā vivardhate, iyaṃ vīryapāramitā parihīyate
iti| api tu khalu punarasyaivaṃ bhavati-nāmadheyamātrametadyaduta vīryapāramiteti|
sa vīryamārabhamāṇastān manasikārāṃstāṃścittotpādāṃstāni ca kuśalamūlāni anuttarāyai samyaksaṃbodhaye
pariṇāmayati| yathā anuttarā samyaksaṃbodhistathā pariṇāmayati||

punaraparaṃ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayataḥ
upāyakuśalasya naivaṃ bhavati-iyaṃ dhyānapāramitā vivardhate, iyaṃ dhyānapāramitā
parihīyate iti| api tu khalu punarasyaivaṃ bhavati-nāmadheyamātrametadyaduta dhyānapāramiteti|
sa dhyānāni samāpadyamānastān manasikārāṃstāṃścittotpādāṃstāni ca kuśalamūlāni anuttarāyāṃ
samyaksaṃbodhau pariṇāmayati| yathā anuttarā samyaksaṃbodhistathā pariṇāmayati||

punaraparaṃ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayataḥ
upāyakuśalasya naivaṃ bhavati-iyaṃ prajñāpāramitā vivardhate, iyaṃ prajñāpāramitā
parihīyate iti| api tu khalu punarasyaivaṃ bhavati-nāmadheyamātrametadyaduta prajñāpāramiteti|
sa prajñāpāramitāyāṃ caran prajñāpāramitāṃ bhāvayaṃstān manasikārāṃstāṃścittotpādāṃstāni
ca kuśalamūlāni anuttarāyāṃ samyaksaṃbodhau pariṇāmayati| yathā anuttarā samyaksaṃbodhistathā
pariṇāmayati||

atha khalvāyuṣmān subhūtirbhagavantametadavocat-kā punareṣā bhagavan anuttarā samyaksaṃbodhiḥ?
bhagavānāha-tathataiṣā subhūte anuttarā samyaksaṃbodhiḥ| na ca subhūte tathatā vivardhate,
vā, parihīyate vā| sacedbodhisattvo mahāsattvastatpratisaṃyuktairmanasikārairabhīkṣṇaṃ
bahūlaṃ viharati, evaṃ sa āsannībhavatyanuttarāyāḥ samyaksaṃbodheḥ, taiśca manasikārairna
parihīyate| evaṃ khalu subhūte anabhilapyasyārthasya na vṛddhirna parihāṇirbhavati| evaṃ
pāramitānāṃ na vṛddhirna parihāṇirbhavati| evaṃ sarvadharmāṇāmapi subhūte na vṛddhirna parihāṇirbhavati|
evaṃ hi subhūte bodhisattvo mahāsattva ebhirevaṃrūpairmanasikārairviharan āsannībhavatyanuttarāyāḥ
samyaksaṃbodheriti||

āryāṣṭasāhasrikāyāṃ prajñāpāramitāyāṃ śūnyatāparivarto nāmāṣṭādaśaḥ||

