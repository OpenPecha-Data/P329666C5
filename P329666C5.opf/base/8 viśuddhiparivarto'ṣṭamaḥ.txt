| atha khalvāyuṣmān subhūtirbhagavantametadavocat-duradhimocā bhagavan prajñāpāramitā anabhiyuktena
kuśalamūlavirahitena pāpamitrahastagatena| bhagavānāha-evametatsubhūte, evametat|
duradhimocā subhūte prajñāpāramitā anabhiyuktena parīttakuśalamūlena durmedhasā anarthikena
alpaśrutena hīnaprajñena pāpamitropastabdhena aśuśrūṣaṇāparipṛcchakajātīyena kuśaleṣu dharmeṣvanabhiyuktena||
subhūtirāha-kiyadgambhīrā bateyaṃ bhagavan prajñāpāramitā duradhimocatayā?
bhagavānāha-rūpaṃ subhūte abaddhamamuktam| tatkasya hetoḥ? rūpāsvabhāvatvātsubhūte
rūpamabaddhamamuktam| evaṃ vedanā saṃjñā saṃskārāḥ| vijñānaṃ subhūte abaddhamamuktam| tatkasya
hetoḥ? vijñānāsvabhāvatvātsubhūte vijñānamabaddhamamuktam| rūpasya subhūte pūrvānto'baddho'muktaḥ|
tatkasya hetoḥ? pūrvāntāsvabhāvaṃ hi subhūte rūpam| rūpasya subhūte aparānto'baddho'muktaḥ|
tatkasya hetoḥ? aparāntāsvabhāvaṃ hi subhūte rūpam| pratyutpannaṃ subhūte
rūpamabaddhamuktam| tatkasya hetoḥ? pratyutpannāsvabhāvaṃ hi subhūte pratyutpannaṃ rūpam|
evaṃ vedanā saṃjñāṃ saṃskārāḥ| vijñānasya subhūte pūrvānto'baddho'muktaḥ| tatkasya hetoḥ?
pūrvāntāsvabhāvaṃ hi subhūte vijñānam| vijñānasya subhūte aparānto'baddho'muktaḥ| tatkasya
hetoḥ ? aparāntāsvabhāvaṃ hi subhūte vijñānam| pratyutpannaṃ subhūte vijñānamabaddhamamuktam|
tatkasya hetoḥ? pratyutpannāsvabhāvaṃ hi subhūte pratyutpannaṃ vijñānam|| subhūtirāha-duradhimocā
bhagavan prajñāpāramitā, paramaduradhimocā bhagavan prajñāpāramitā anabhiyuktena
anavaropitakuśalamūlena pāpamitrahastagatena māravaśagatena kusīdena hīnavīryeṇa muṣitasmṛtinā
duṣprajñena| bhagavānāha-evametatsubhūte, evametat| duradhimocā subhūte prajñāpāramitā,
paramaduradhimocā subhūte prajñāpāramitā anabhiyuktena anavaropitakuśalamūlena pāpamitrahastagatena
māravaśagatena kusīdena hīnavīryeṇa muṣitasmṛtinā duṣprajñena| tatkasya hetoḥ?
yā subhūte rūpaviśuddhiḥ, sā phalaviśuddhiḥ, yā phalaviśuddhiḥ, sā rūpaviśuddhiḥ| iti
hi subhūte rūpaviśuddhiśca phalaviśuddhiśca advayametadadvaidhīkāramabhinnamacchinnam| iti
hi subhūte phalaviśuddhito rūpaviśuddhī rupaviśuddhitaḥ phalaviśuddhiḥ| evaṃ vedanāsaṃjñāsaṃskārāḥ|
yā subhūte vijñānaviśuddhiḥ, sā phalaviśuddhiḥ, yā phalaviśuddhiḥ sā vijñānaviśuddhiḥ|
iti hi subhūte vijñānaviśuddhiśca phalaviśuddhiśca advayametadadvaidhīkāramabhinnamacchinnam|
iti hi subhūte phalaviśuddhito vijñānaviśuddhirvijñānaviśuddhitaḥ phalaviśuddhiḥ|
punaraparaṃ subhūte yā rūpaviśuddhiḥ sā sarvajñatāviśuddhiḥ, yā sarvajñatāviśuddhiḥ
sā rūpaviśuddhiḥ| iti hi subhūte rūpaviśuddhiśca sarvajñatāviśuddhiśca advayametadadvaidhīkāramabhinnamacchinnam|
iti hi subhūte sarvajñatāviśuddhito rūpaviśuddhiḥ, rūpaviśuddhitaḥ
sarvajñatāviśuddhiḥ| evaṃ vedanāsaṃjñāsaṃskārāḥ| yā subhūte vijñānaviśuddhiḥ sā sarvajñatāviśuddhiḥ|
yā sarvajñatāviśuddhiḥ sā vijñānaviśuddhiḥ| iti hi subhūte vijñānaviśuddhiśca
sarvajñatāviśuddhiśca advayametadadvaidhīkāramabhinnamacchinnam| iti hi subhūte sarvajñatāviśuddhito
vijñānaviśuddhiḥ, vijñānaviśuddhitaḥ sarvajñatāviśuddhiḥ|| atha khalvāyuṣmān śāriputro
bhagavantametadavocat-gambhīrā bhagavan prajñāpāramitā| bhagavānāha-viśuddhatvācchāriputra|
āha-avabhāsakarī bhagavan prajñāpāramitā| bhagavānāhaviśuddhatvācchāriputra| āha-āloko
bhagavan prajñāpāramitā| bhagavānāha-viśuddhatvācchāriputra| āha-apratisaṃdhirbhagavan
prajñāpāramitā| bhagavānāha-viśuddhatvācchāriputra| āha-asaṃkleśo bhagavan prajñāpāramitā|
bhagavānāha-viśuddhatvācchāriputra| āha-aprāptiranabhisamayo bhagavan prajñāpāramitā|
bhagavānāha-viśuddhatvācchāriputra| āha-anabhinirvṛttirbhagavan prajñāpāramitā| bhagavānāha-
viśuddhatvācchāriputra| āha-atyantānupapattirbhagavan prajñāpāramitā kāmadhāturūpadhātvārūpyadhātuṣu|
bhagavānāha-viśuddhatvācchāriputra| āha-na jānāti na saṃjānīte bhagavan prajñāpāramitā|
bhagavānāha-viśuddhatvācchāriputra| āha-kiṃ bhagavan prajñāpāramitā na jānāti
na saṃjānīte? bhagavānāha-rūpaṃ śāriputra prajñāpāramitā na jānāti na saṃjānīte| tatkasya
hetoḥ? viśuddhatvācchāriputra| evaṃ vedanāsaṃjñāsaṃskārāḥ| vijñānaṃ śāriputra prajñāpāramitā
na jānāti na saṃjānīte| tatkasya hetoḥ? viśuddhatvācchāriputra| āha-prajñāpāramitā bhagavan
sarvajñatāyā nāpakāraṃ karoti, nopakāraṃ karoti? bhagavānāha-viśuddhatvācchāriputra|
āha-prajñāpāramitā bhagavan na kaṃciddharmaṃ parigṛhṇāti, na parityajati? bhagavānāha-viśuddhatvācchāriputra|
atha khalvāyuṣmān subhūtirbhagavantametadavocat-ātmaviśuddhito bhagavan
rūpaviśuddhiḥ? bhagavānāha-atyantaviśuddhatvātsubhūte| āha-ātmaviśuddhito bhagavan vedanāsaṃjñāsaṃskāraviśuddhiḥ|
ātmaviśuddhito bhagavan vijñānaviśuddhiḥ? bhagavānāha-atyantaviśuddhatvātsubhūte|
āha-ātmaviśuddhito bhagavan phalaviśuddhiḥ? bhagavānāha-atyantaviśuddhatvātsubhūte|
āha-ātmaviśuddhitobhagavan sarvajñatāviśuddhiḥ? bhagavānāha-atyantaviśuddhatvātsubhūte|
āha-ātmaviśuddhito bhagavan na prāptirnābhisamaya? bhagavānāha-atyantaviśuddhatvātsubhūte|
āha-ātmāparyantatayā bhagavan rūpāparyatantā? bhagavānāha-atyantaviśuddhatvātsubhūte|
āha-ātmāparyantatayā bhagavan vedanāsaṃjñāsaṃskāravijñānāparyantatā? bhagavānāha-atyantaviśuddhatvātsubhūte|
āha-ya evamasya bodhisattvasya mahāsattvasya bhagavan avabodhaḥ,
iyamasya prajñāpāramitā? bhagavānāha-atyantaviśuddhatvātsubhūte| āyuṣmān subhūtirāha-sā
khalu punariyaṃ bhagavan prajñāpāramitā nāpare tīre, na pare tīre, nāpyubhayamantareṇa viprakṛtā
sthitā| bhagavānāha-atyantaviśuddhatvātsubhūte|| āyuṣmān subhūtirāha-evamapi bhagavan
saṃjñāsyate bodhisattvo mahāsattvo riñciṣyatīmāṃ prajñāpāramitāṃ dūrīkariṣyatīmāṃ prajñāpāramitām|
bhagavānāha-sādhu sādhu subhūte| evametat subhūte, evametat| tatkasya hetoḥ?
nāmato'pi hi subhūto saṅgo nimittato'pi saṅgaḥ| evamukte āyuṣmān subhūtirbhagavantametadavocat-āścaryaṃ
bhagavan yāvadiyaṃ prajñāpāramitā svākhyātā sunirdiṣṭā supariniṣṭhitā, yatra
hi nāma bhagavatā ime'pi saṅgā ākhyātāḥ| atha khalvāyuṣmān śāriputra āyuṣmantaṃ subhūtimetadavocat-katame
te āyuṣman subhūte saṅgāḥ? subhūtirāha-rūpamāyuṣman śāriputra śūnyamiti saṅgaḥ|
evaṃ vedanāsaṃjñāsaṃskārāḥ| vijñānamāyuṣman śāriputra śūnyamiti saṅgaḥ| atīteṣu dharmeṣvatītā
dharmā iti saṃjānīte, saṅgaḥ| anāgateṣu dharmeṣvanāgatā dharmā iti saṃjānīte, saṅgaḥ|
pratyutpanneṣu dharmeṣu pratyutpannā dharmā iti saṃjānīte, saṅgaḥ| iyantaṃ puṇyaskandhaṃ
prasūyate bodhisattvayānikaḥ pudgalaḥ prathamena cittotpādeneti saṃjānīte, saṅgaḥ||
atha khalu śakro devānāmindra āyuṣmantaṃ subhūtimetadavocat-katamena ārya subhūte paryāyeṇa
saṅgaḥ? subhūtirāha-sacetkauśika tadbodhicittaṃ saṃjānīte-idaṃ tatprathamaṃ bodhicittamiti,
anuttarāyāṃ samyaksaṃbodhau pariṇāmayāmīti pariṇāmayati| na ca cittaprakṛtiḥ śakyā pariṇāmayituṃ
tena kulaputreṇa vā kuladuhitrā vā mahāyānasaṃprasthitena| tasmāttarhi kauśika
paraṃ saṃdarśayatā samādāpayatā samuttejayatā saṃpraharṣayatā anuttarāyāṃ samyaksaṃbodhau
bhūtānugamena saṃdarśayitavyaṃ samādāpayitavyaṃ samuttejayitavyaṃ saṃpraharṣayitavyam| evamātmānaṃ
ca na kṣiṇoti, buddhānujñātayā ca samādāpanayā paraṃ samādāpayati sa kulaputro vā
kuladuhitā vā| imāścāsya sarvāḥ saṅgakoṭyo vivarjitā bhavanti|| atha khalu bhagavānāyuṣmate
subhūtaye sādhukāramadāt-sādhu sādhu subhūte, yastvaṃ bodhisattvān mahāsattvānimāḥ saṅgakoṭīrbodhayasi|
tena hi subhūte anyānapi sūkṣmatarān saṅgānākhyāsyāmi, tān śṛṇu, sādhu ca
suṣṭhu ca manasi kuru| bhāṣiṣye'haṃ te| sādhu bhagavan ityāyuṣmān subhūtirbhagavataḥ pratyaśrauṣīt||
bhagavānetadavocat-iha subhūte śrāddhaḥ kulaputro vā kuladuhitā vā tathāgatamarhantaṃ
samyaksaṃbuddhaṃ nimittato manasi karoti| yāvanti khalu punaḥ subhūte nimittāni, tāvantaḥ
saṅgāḥ| tatkasya hetoḥ? nimittato hi subhūte saṅgaḥ| iti hi so'tītānāgatapratyutpannānāṃ
buddhānāṃ bhagavatāṃ ye anāsravā dharmāstānanumode ityanumodya anumodanāsahagataṃ kuśalamūlamanuttarāyāṃ
samyaksaṃbodhau pariṇāmayāmīti pariṇāmayati| yā khalu punaḥ subhūte
dharmāṇāṃ dharmatā, na sā atītā vā anāgatā vā pratyutpannā vā| yā nātītā nānāgatā na pratyutpannā,
sā tryadhvanirmuktā| yā tryadhvanirmuktā, na sā śakyā pariṇāmayituṃ na nimittīkartuṃ
nārambaṇīkartum| nāpi sā dṛṣṭaśrutamatavijñātā|| subhūtirāha-gambhīrā bhagavan prakṛtirdharmāṇām|
bhagavānāha- viviktatvātsubhūte| āha-prakṛtigambhīrā bhagavan prajñāpāramitā|
bhagavānāha-prakṛtiviśuddhatvātsubhūte| prakṛti viviktatvātprakṛtigambhīrā prajñāpāramitā|
subhūtirāha-prakṛtiviviktā bhagavan prajñāpāramitā| namaskaromi bhagavan prajñāpāramitāyai||
bhagavānāha-sarvadharmā api subhūte prakṛtiviviktāḥ| yā ca subhūte sarvadharmāṇāṃ prakṛtiviviktatā,
sā prajñāpāramitā| tatkasya hetoḥ? tathā hi subhūte akṛtāḥ sarvadharmāstathāgatenārhatā
samyaksaṃbuddhenābhisaṃbuddhāḥ| subhūtirāha-tasmāttarhi bhagavan sarvadharmā anabhisaṃbuddhāstathāgatenārhatā
samyaksaṃbuddhena? bhagavānāha-tathāhi subhūte prakṛtyaiva
na te dharmāḥ kiṃcit| yā ca prakṛtiḥ, sā aprakṛtiḥ, yā ca prakṛtiḥ, sā prakṛtiḥ sarvadharmāṇāmekalakṣaṇatvādyaduta
alakṣaṇatvāt| tasmāttarhi subhūte sarvadharmā anabhisaṃbuddhāstathāgatenārhatā
samyaksaṃbuddhena| tatkasya hetoḥ? na hi subhūte dve dharmaprakṛtī| ekaiva
hi subhūte sarvadharmāṇāṃ prakṛtiḥ| yā ca subhūte sarvadharmāṇāṃ prakṛtiḥ, sā aprakṛtiḥ, yā
ca aprakṛtiḥ, sā prakṛtiḥ| evametāḥ subhūte sarvāḥ saṅgakoṭyo vivarjitā bhavanti|| subhūtirāha-gambhīrā
bhagavan prajñāpāramitā| bhagavānāha-ākāśagambhīratayā subhūte gambhīrā prajñāpāramitā|
subhūtirāha-duranubodhā bhagavan prajñāpāramitā| bhagavānāha-tathā hi subhūte
na kaścidabhisaṃbudhyate| āha-acintyā bhagavan prajñāpāramitā| bhagavānāha-tathā hi subhūte
prajñāpāramitā na cittena jñātavyā na cittagamanīyā| āha-akṛtā bhagavan prajñāpāramitā|
bhagavānāha-kārakānupalabdhitaḥ subhūte akṛtā prajñāpāramitā|| āha-tena hi bhagavan bodhisattvena
mahāsattvena prajñāpāramitāyāṃ kathaṃ caritavyam? bhagavānāha-sacetsubhūte bodhisattvo
mahāsattvaḥ prajñāpāramitāyāṃ caranna rūpe carati, carati prajñāpāramitāyām| evaṃ sacenna
vedanāyāṃ na saṃjñāyāṃ na saṃskāreṣu| sacenna vijñāne carati, carati prajñāpāramitāyām|
sacedrūpamanityamiti na carati, carati prajñāpāramitāyām| evaṃ vedanāsaṃjñāsaṃskārāḥ|
sacedvijñānamanityamiti na carati, carati prajñāpāramitāyām| sacedrūpaṃ śūnyamiti na carati,
carati prajñāpāramitāyām| evaṃ vedanāsaṃjñāsaṃskārāḥ| sacedvijñānaṃ śūnyamiti na carati,
carati prajñāpāramitāyām| sacedrūpamapratipūrṇaṃ pratipūrṇamiti na carati, carati prajñāpāramitāyām|
yā ca rūpasyāpratipūrṇatā pratipūrṇatā vā, na tadrūpam| evaṃ vedanāsaṃjñāsaṃskārāḥ|
sacedvijñānamapratipūrṇaṃ pratipūrṇamiti na carati, carati prajñāpāramitāyām| yā ca
vijñānasyāpratipūrṇatā pratipūrṇatā vā, na tadvijñānam| sacedevamapi na carati, carati prajñāpāramitāyām||
evamukte āyuṣmān subhūtirbhagavantametadavocat-āścaryaṃ bhagavan yāvadyadevaṃ
bodhisattvānāṃ mahāsattvānāṃ sasaṅgatā ca asaṅgatā ca khyātāḥ| bhagavānāha-rūpaṃ sasaṅgamasaṅgamiti
subhūte na carati, carati prajñāpāramitāyām| evaṃ vedanāsaṃjñāsaṃskārāḥ|
vijñānaṃ sasaṅgamasaṅgamiti subhūte na carati, carati prajñāpāramitāyām| cakṣuḥ sasaṅgamasaṅgamiti
na carati, carati prajñāpāramitāyām| evaṃ yāvanmanaḥsaṃsparśajā vedanā sasaṅgāsaṅgeti
na carati, carati prajñāpāramitāyām| pṛthivīdhātuḥ sasaṅgo'saṅga iti na carati, carati
prajñāpāramitāyām| yāvadvijñānadhātuḥ sasaṅgo'saṅga iti na carati, carati prajñāpāramitāyām|
dānapāramitā sasaṅgāsaṅgeti na carati, carati prajñāpāramitāyām| evaṃ śīlapāramitā kṣāntipāramitā
vīryapāramitā dhyānapāramitā| prajñāpāramitā sasaṅgāsaṅgeti na carati, carati
prajñāpāramitāyām| evaṃ saptatriṃśadbodhipakṣā dharmā balāni vaiśāradyāni pratisaṃvido aṣṭādaśāveṇikā
buddhadharmāḥ sasaṅgāsaṅgā iti na carati, carati prajñāpāramitāyām| srotaāpattiphalaṃ
sasaṅgamasaṅgamiti na carati, carati prajñāpāramitāyām| evaṃ sakṛdāgāmiphalamanāgāmiphalamarhattvaṃ
sasaṅgamasaṅgamiti na carati, carati prajñāpāramitāyām| pratyekabuddhatvaṃ
sasaṅgamasaṅgamiti na carati, carati prajñāpāramitāyām| buddhatvaṃ sasaṅgamasaṅgamiti
na carati, carati prajñāpāramitāyām| sarvajñatāpi subhūte sasaṅgāsaṅgeti na carati, carati
prajñāpāramitāyām| evaṃ caran subhūte bodhisattvo mahāsattvo na rūpe saṅgaṃ janayati, na
vedanāyāṃ na saṃjñāyāṃ na saṃskāreṣu| na vijñāne saṅgaṃ janayati| na cakṣuṣi saṅgaṃ janayati|
yāvanna manaḥsaṃsparśajāyāṃ vedanāyāṃ saṅgaṃ janayati| na pṛthivīdhātau saṅgaṃ janayati,
yāvanna vijñānadhātau saṅgaṃ janayati, na dānapāramitāyāṃ saṅgaṃ janayati, na śīlapāramitāyāṃ
na kṣāntipāramitāyāṃ na vīryapāramitāyāṃ na dhyānapāramitāyāṃ na prajñāpāramitāyāṃ
saṅgaṃ janayati, na bodhipakṣeṣu dharmeṣu, na baleṣu, na vaiśāradyeṣu, na pratisaṃvitsu, nāṣṭādaśasvāveṇikeṣu
buddhadharmeṣu saṅgaṃ janayati, na srotaāpattiphale saṅgaṃ janayati, na
sakṛdāgāmiphale na anāgāmiphale na arhattve saṅgaṃ janayati, na pratyekabuddhatve saṅgaṃ
janayati, na buddhatve saṅgaṃ janayati, nāpi sarvajñatāyāṃ saṅga janayati| tatkasya hetoḥ?
asaktā abaddhā amuktā asamatikrāntā hi subhūte sarvajñatā| evaṃ hi subhūte sarvasaṅgasamatikramāya
bodhisattvairmahāsattvaiḥ prajñāpāramitāyāṃ caritavyam|| subhūtirāha-āścaryaṃ bhagavan,
yāvadgambhīro'yaṃ bhagavan dharmaḥ prajñāpāramitā nāma| yā deśyamānāpi na parihīyate,
adeśyamānāpi na parihīyate| deśyamānāpi na vardhate| adeśyamānāpi na vardhate| evamukte
bhagavānāyuṣmantaṃ subhūtimetadavocat-sādhu sādhu subhūte| evametatsubhūte, evametat| tadyathāpi
nāma subhūte tathāgato'rhan samyaksaṃbuddho yāvajjīvaṃ tiṣṭhannākāśasya varṇaṃ bhāṣeta,
nākāśasya vṛddhirbhavet| abhāṣyamāṇe'pi varṇe naivākāśasya parihānirbhavet| tadyathāpi
nāma subhūte māyāpuruṣo bhāṣyamāṇe'pi varṇe nānunīyate na saṃkliśyate, abhāṣyamāṇe'pi
varṇe na pratihanyate, na saṃkliśyate| evameva subhūte yā dharmāṇāṃ dharmatā, sā deśyamānāpi
tāvatyeva, adeśyamānāpi tāvatyeva|| sthaviraḥ subhūtirāha-duṣkarakārako bhagavan bodhisattvo
mahāsattvo yo gambhīrāyāṃ prajñāpāramitāyāṃ caran prajñāpāramitāṃ bhāvayan na saṃsīdati
notplavate| atra ca nāma yogamāpadyate, na ca pratyudāvartate| ākāśabhāvanaiṣā bhagavan
yaduta prajñāpāramitābhāvanā| namaskartavyāste bhagavan bodhisattvā mahāsattvāḥ, yairayaṃ
saṃnāhaḥ saṃnaddhaḥ| tatkasya hetoḥ? ākāśena sārdhaṃ sa bhagavan saṃnaddhukāmo yaḥ sattvānāṃ
kṛtaśaḥ saṃnāhaṃ badhnāti| mahāsaṃnāhasaṃnaddho bhagavan bodhisattvo mahāsattvaḥ| śūro
bhagavan bodhisattvo mahāsattvo ya ākāśasamānāṃ sattvānāṃ dharmadhātusamānāṃ sattvānāṃ
kṛtaśaḥ saṃnāhaṃ saṃnaddhukāmo'nuttarāṃ samyaksaṃbodhimabhisaṃboddhukāmaḥ| ākāśaṃ sa bhagavan
parimocayitukāmaḥ| ākāśaṃ sa bhagavan utkṣeptukāmaḥ| mahāvīryapāramitāsaṃnāhaprāptaḥ sa
bhagavan bodhisattvo mahāsattvo ya ākāśasamānāṃ dharmadhātusamānāṃ sattvānāṃ kṛtaśaḥ saṃnāhaṃ
saṃnahyate|| atha khalvanyatamo bhikṣuryena bhagavāṃstenāñjaliṃ praṇamya bhagavantametadavocat-namaskaromi
bhagavan prajñāpāramitāyai| tathā hi bhagavan prajñāpāramitā na kaṃciddharmamutpādayati,
na kaṃciddharmaṃ nirodhayati|| atha khalu śakro devānāmindra āyuṣmantaṃ
subhūtimetadavocat-ya ārya subhūte atra prajñāpāramitāyāmeva yogamāpatsyate, kva sa yogamāpatsyate?
subhūtirāha-ākāśe sa kauśika yogamāpatsyate, yaḥ prajñāpāramitāyāṃ yogamāpatsyate|
abhyavakāśe sa kauśika yogamāpatsyate, yaḥ prajñāpāramitāyāṃ śikṣitavyaṃ yogamāpattavyaṃ
maṃsyate|| atha khalu śakro devānāmindro bhagavantametadavocat-ājñāpayatu bhagavān|
tasya kulaputrasya vā kuladuhiturvā rakṣāvaraṇaguptiṃ karomi ya imāṃ prajñāpāramitāṃ dhārayati|
atha khalvāyuṣmān subhūtiḥ śakraṃ devānāmindrametadavocat-samanupaśyasi tvaṃ kauśika
taṃ dharmaṃ yasya dharmasya rakṣāvaraṇaguptiṃ kariṣyasi? śakra āha-no hīdamārya subhūte|
subhūtirāha-evaṃ kauśika sacedbodhisattvo mahāsattvo yathānirdiṣṭāyāṃ prajñāpāramitāyāṃ sthāsyati,
saiva tasya rakṣāvaraṇaguptirbhaviṣyati| atha virahito bhaviṣyati prajñāpāramitayā,
lapsyante'sya avatāraprekṣiṇo'vatāragaveṣiṇo manuṣyāśca amanuṣyāśca avatāram| api ca kauśika
ākāśasya sa rakṣāvaraṇaguptiṃ saṃvidhātavyāṃ manyeta, yo bodhisattvasya mahāsattvasya
rakṣāvaraṇaguptiṃ saṃvidhātavyāṃ manyeta prajñāpāramitāyāṃ carataḥ| tatkiṃ manyase kauśika
pratibalastvaṃ pratiśrutkāyā rakṣāvaraṇagupti saṃvidhātum? śakra āha-na hyetadārya subhūte|
subhūtirāha-evameva kauśika bodhisattvo mahāsattvaḥ prajñāpāramitāyāṃ caran viharan pratiśrutkopamāḥ
sarvadharmā iti parijānāti| sa ca tānna manyate, na samanupaśyati, na jānāti
na saṃjānīte| te ca dharmā na vidyante na saṃdṛśyante na saṃvidyante nopalabhyante iti
viharati| sacedevaṃ viharati, carati prajñāpāramitāyām|| atha khalu buddhānubhāvena ye trisāhasramahāsāhasre
lokadhātau catvāro mahārājānaḥ, sarve ca śakrā devendrāḥ, sarve ca mahābrahmāṇaḥ,
sahāpatiśca mahābrahmā, te sarve yena bhagavāṃstenopasaṃkrāntāḥ| upasaṃkramya bhagavataḥ
pādau śirasābhivandya bhagavantaṃ triḥ pradakṣiṇīkṛtya ekānte'tiṣṭhan| ekānte sthitāśca
te mahārājānaḥ, sarve ca śakrā devendrāḥ, sarve ca brahmakāyikā devā mahābrahmāṇaśca,
sahāpatiśca mahābrahmā buddhānubhāvena buddhādhiṣṭhānena buddhasahasraṃ samānvāharanti
sma| ebhireva nāmabhirebhireva padairebhirevākṣaraiḥ subhūtināmadheyaireva bhikṣubhiriyameva
prajñāpāramitopadiṣṭā, ayameva prajñāpāramitāparivartaḥ| tatrāpi śakrā eva devendrāḥ paripṛcchanti
sma, paripraśnayanti sma-asminneva pṛthivīpradeśe iyameva prajñāpāramitā bhāṣitā|
maitreyo'pi bodhisattvo mahāsattvo'nuttarāṃ samyaksaṃbodhimabhisaṃbudhya asminneva pṛthivīpradeśe
enāmeva prajñāpāramitāṃ bhāṣiṣyate iti|| āryāṣṭasāhasrikāyāṃ prajñāpāramitāyāṃ
viśuddhiparivarto nāmāṣṭamaḥ||

