|

atha khalvāyuṣmān subhūtirbhagavantametadavocat-kva punarbhagavan śikṣamāṇo bodhisattvo mahāsattvaḥ
sarvajñatāyāṃ śikṣate? bhagavānāha-sacetsubhūte bodhisattvo mahāsattvaḥ kṣaye śikṣate,
sarvajñatāyāṃ śikṣate| evamanutpāde'nirodhe'jātau abhāve viveke virāge ākāśe dharmadhātau|
sacetsubhūte bodhisattvo mahāsattvo nirvāṇe śikṣate, sarvajñatāyāṃ śikṣate| subhūtirāha-kiṃ
kāraṇaṃ bhagavan bodhisattvo mahāsattvaḥ kṣaye śikṣamāṇaḥ śikṣate sarvajñatāyām, evamanutpāde'nirodhe'jātau
abhāve viveke virāge ākāśe dharmadhātau nirvāṇe śikṣamāṇaḥ śikṣate
sarvajñatāyām? evamukte bhagavānāyuṣmantaṃ subhūtimetadavocat-yatsubhūte evaṃ vadasi-kiṃ
kāraṇaṃ bodhisattvo mahāsattvaḥ kṣaye śikṣamāṇaḥ śikṣate sarvajñatāyām| evamanutpāde'nirodhe'jātau
abhāve viveke virāge ākāśe dharmadhātau nirvāṇe śikṣamāṇaḥ śikṣate sarvajñatāyāmiti?
tatkiṃ manyase subhūte yā tathāgatasya tathatā yayā tathatayā tathāgatastathāgata iti
prabhāvyate, api nu sā kṣīyate? subhūtirāha-no hīdaṃ bhagavan| tatkasya hetoḥ? na hi bhagavan
kṣayaḥ kṣīyate| akṣayo hi bhagavan kṣayaḥ|

bhagavānāha-tatkiṃ manyase subhūte yā tathāgatasya tathatā yayā tathatayā tathāgatastathāgata
iti prabhāvyate, api nu sā utpadyate vā nirudhyate vā jāyate vā bhavati vā vibhavati vā
vivicyate vā rajyate vā virajyate vā ākāśībhavati vā dharmībhavati vā? āha-no hīdaṃ bhagavan|
bhagavānāha-takiṃ manyase subhūte yā tathāgatasya tathatā yayā tathatayā tathāgatastathāgata
iti prabhāvyate, api nu sā nirvāti? āha-no hīdaṃ bhagavan| bhagavānāha-tasmāttarhi
subhūte evaṃ śikṣamāṇo bodhisattvo mahāsattvaḥ na tathatā kṣīyate ityevaṃ śikṣate| evaṃ śikṣamāṇaḥ
subhūte bodhisattvo mahāsattvaḥ śikṣate sarvajñatāyām| evaṃ śikṣamāṇaḥ śikṣate prajñāpāramitāyām,
śikṣate buddhabhūmau, śikṣate baleṣu, śikṣate vaiśāradyeṣu, śikṣate sarvabuddhadharmeṣu,
śikṣate sarvajñajñāne| evaṃ śikṣamāṇaḥ subhūte bodhisattvo mahāsattvaḥ sarvaśikṣāpāramitāmanuprāpsyati|
evaṃ śikṣamāṇaḥ subhūte bodhisattvo mahāsattvo na śakyo māreṇa
vā māraparṣadā vā mārakāyikābhirvā devatābhirabhimarditum| evaṃ śikṣamāṇaḥ subhūte bodhisattvo
mahāsattvaḥ kṣipramavinivartanīyadharmatāmanuprāpsyati| evaṃ śikṣamāṇaḥ subhūte bodhisattvo
mahāsattvaḥ kṣipraṃ bodhimaṇḍe niṣatsyati| evaṃ śikṣamāṇaḥ subhūte bodhisattvo mahāsattvaḥ
svake gocare carati| evaṃ śikṣamāṇaḥ subhūte bodhisattvo mahāsattvaḥ śikṣate nāthakarakeṣu
dharmeṣu, śikṣate mahāmaitryām, mahākaruṇāyāṃ śikṣate, mahāmuditāyāṃ śikṣate,
mahopekṣāyāṃ śikṣate| evaṃ śikṣamāṇaḥ subhūte bodhisattvo mahāsattvaḥ śikṣate triparivartasya
dvādaśākārasya dharmacakrasya pravartanāya| evaṃ śikṣamāṇaḥ subhūte bodhisattvo mahāsattvaḥ
sarvadhātuṃ nonīkariṣyāmīti śikṣate| evaṃ śikṣamāṇaḥ subhūte bodhisattvo mahāsattvastathāgatavaṃśasyānupacchedāya
śikṣate| evaṃ śikṣamāṇaḥ subhūte bodhisattvo mahāsattvo'mṛtadhātudvāraṃ
vivariṣyāmīti śikṣate|

neyaṃ subhūte udārā śikṣā śakyā hīnasattvena śikṣitum| na hi alpasthāmnā śakyamasyāṃ śikṣāyāṃ
śikṣitum| tatkasya hetoḥ? sarvasattvasārā hi te subhūte, sarvasattvanāthakāmā hi te subhūte,
ye'syāṃ śikṣāyāṃ śikṣante| sarvasattvābhyudgatatāṃ te'nuprāptukāmāḥ, ya iha śikṣante|
evaṃ śikṣamāṇaḥ subhūte bodhisattvo mahāsattvo na nirayeṣūpapadyate, na tiryagyoniṣūpapadyate,
na pretaviṣayeṣūpapadyate, nāsureṣu kāyeṣūpapadyate, na pratyantajanapadeṣūpapadyate,
na caṇḍālakuleṣūpapadyate, na śākunikakuleṣūpapadyate, na niṣādadhīvaraurabhrikakuleṣūpapadyate,
nāpyanyeṣvevaṃrūpeṣu hīnajātikeṣu hīnakarmaseviṣu vā kuleṣūpapadyate| evaṃ śikṣamāṇaḥ
subhūte bodhisattvo mahāsattvo nāndho bhavati, na badhiro bhavati, na kāṇo bhavati, na
kuṇṭho bhavati, na kubjo bhavati, na kuṇirbhavati, na laṅgo bhavati, na khañjo bhavati,
na jaḍo bhavati, na lolo bhavati, na lollo bhavati, na kallo bhavati, na hīnāṅgo bhavati,
na vikalāṅgo bhavati, na vikṛtāṅgo bhavati, na durbalo bhavati, na durvarṇo bhavati, na duḥsaṃsthāno
bhavati, na hīnendriyo bhavati, na vikalendriyo bhavati| sarvākāraparipūrṇendriyo
bhavati, svarasaṃpanno bhavati| evaṃ śikṣamāṇaḥ subhūte bodhisattvo mahāsattvo na prāṇātipātī
bhavati, nādattādāyī bhavati, na kāmamithyācārī bhavati, na mṛṣāvādī bhavati, na piśunavāgbhavati,
na paruṣavāgbhavati, na saṃbhinnapralāpī bhavati, nābhidhyālurbhavati, na
vyāpannacitto bhavati, na mithyādṛṣṭiko bhavati, na mithyājīvena jīvikāṃ kalpayati| evaṃ śikṣamāṇaḥ
subhūte bodhisattvo mahāsattvo na dīrghāyuṣkeṣu deveṣūpapadyate, na duḥśīlaparigrāhako
bhavati, nābhūtadharmaparigrāhako bhavati, na dhyānasamāpattivaśenopapadyate| tatkasya
hetoḥ? asti hi tasyopāyakauśalyaṃ yenopāyakauśalyena samanvāgato bodhisattvo mahāsattvo
na dīrghāyuṣkeṣu deveṣūpapadyate| tatpunaḥ subhūte upāyakauśalyaṃ bodhisattvasya mahāsattvasya
katamat? yaduta iyameva prajñāpāramitā| tathā ca atropāyakauśalye yogamāpadyate, yathā
anyenopāyakauśalyena samanvāgato bodhisattvo mahāsattvo dhyānāni ca samāpadyate, na ca
dhyānavaśenopapadyate| evaṃ śikṣamāṇaḥ subhūte bodhisattvo mahāsattvo balapariśuddhiṃ nigacchati,
vaiśāradyapariśuddhiṃ nigacchati, sarvabuddhadharmapariśuddhiṃ nigacchati, tāmanuprāpnoti||

āyuṣmān subhūtirāha-yadā bhagavan sarvadharmā evaṃ prakṛtipariśuddhāḥ, tatkatamasya bhagavan
dharmasya bodhisattvo mahāsattvo balapariśuddhiṃ nigacchati, vaiśāradyapariśuddhiṃ nigacchati,
sarvabuddhadharmapariśuddhiṃ nigacchati, tāmanuprāpnoti? evamukte bhagavānāyuṣmantaṃ
subhūtimetadavocat-evametatsubhūte, evametat| tatkasya hetoḥ? sarvadharmā hi subhūte prakṛtyaiva
pariśuddhāḥ| evaṃ subhūte prakṛtipariśuddheṣu sarvadharmeṣu bodhisattvasya mahāsattvasya
prajñāpāramitāyāṃ śikṣamāṇasya yā asaṃsīdanatā anavalīnatā, iyaṃ sā subhūte prajñāpāramitā|
evaṃ subhūte bālapṛthagjanā enān dharmānajānanto'paśyanto dharmāṇāṃ dharmatāṃ na
jānanti, na paśyanti| teṣāṃ sattvānāṃ kṛtaśaḥ subhūte bodhisattvā mahāsattvā vyāyacchante,
vīryamārabhante-vayamevamajānakān sattvān jānayiṣyāmaḥ, vayamevamapaśyakān sattvān paśyayiṣyāmaḥ
ityatra śikṣāyāṃ śikṣante| atra śikṣāyāṃ śikṣamāṇā bodhisattvā mahāsattvā balānyanuprāpnuvanti,
vaiśāradyānyanuprāpnuvanti| sarvabuddhadharmānanuprāpnuvanti| evaṃ śikṣamāṇāḥ
subhūte bodhisattvā mahāsattvāḥ parasattvānāṃ parapudgalānāṃ cittacaritavispanditāni yathābhūtaṃ
prajānanti| yathābhūtaṃ prajānantaḥ paracittacaritajñatāyāḥ pāraṃ gacchanti| tadyathāpi
nāma subhūte alpakāste mahāpṛthivyāṃ pṛthivīpradeśāḥ ye'pagatapāṣāṇāḥ, yatra suvarṇaṃ
vā jātarūpaṃ vā rajataṃ votpadyate| atha khalu punarbahutarakāste mahāpṛthivyāṃ pṛthivīpradeśāḥ,
ya ūṣarā ujjaṅgalā vividhatṛṇakāṇḍakaṇṭakādhānāḥ| evameva subhūte alpakāste bodhisattvā
mahāsattvāḥ sattvanikāye saṃvidyante, ye'syāṃ sarvajñatāśikṣāyāṃ śikṣante yaduta prajñāpāramitāśikṣāyām|
atha khalu bahutarakāste sattvāḥ sattvanikāye saṃvidyante, ye śrāvakapratyekabuddhaśikṣāyāṃ
śikṣante||

punaraparaṃ subhūte tadyathāpi nāma alpakāste sattvāḥ sattvanikāye saṃvidyante, ye cakravartirājyasaṃvartanīyaṃ
karma samādāya vartante| atha khalu bahutarakāste sattvāḥ sattvanikāye
saṃvidyante, ye koṭṭarājyasaṃvartanīyaṃ karma samādāya vartante| evameva subhūte alpakāste
bodhisattvā mahāsattvāḥ sattvanikāye saṃvidyante, ye imaṃ mārgamārūḍhā yaduta prajñāpāramitāmārgam,
anuttarāṃ samyaksaṃbodhimabhisaṃbhotsyāmahe iti| atha khalu bahutarakāste sattvāḥ
sattvanikāye saṃvidyante, ye śrāvakapratyekabuddhamārgamārūḍhāḥ||

punaraparaṃ subhūte tadyathāpi nāma alpakāste sattvāḥ sattvanikāye saṃvidyante, ye śakrasaṃvartanīyaṃ
karma samādāya vartante| atha khalu bahutarakāste sattvāḥ sattvanikāye saṃvidyante,
ye devalokasaṃvartanīyaṃ karma samādāya vartante| evameva subhūte alpakāste bodhisattvā
mahāsattvāḥ sattvanikāye saṃvidyante, ye'syāṃ prajñāpāramitāśikṣāyāṃ śikṣante| atha khalu
bahutarakāste bodhisattvā mahāsattvāḥ sattvanikāye saṃvidyante, ye śrāvakapratyekabuddhaśikṣāyāṃ
śikṣante||

punaraparaṃ subhūte tadyathāpi nāma alpakāste sattvāḥ sattvanikāye saṃvidyante, ye brahmasaṃvartanīyaṃ
karma samādāya vartante| atha khalu bahutarakāste sattvāḥ sattvanikāye saṃvidyante,
ye brahmapārṣadyasaṃvartanīyaṃ karma samādāya vartante| evameva subhūte alpakāste bodhisattvā
mahāsattvāḥ sattvanikāye saṃvidyante, ye'vinivartanīyā anuttarāyāṃ samyaksaṃbodheḥ|
atha khalu bahutarakāste bodhisattvā mahāsattvāḥ sattvanikāye saṃvidyante, ye vivartante'nuttarāyāḥ
samyaksaṃbodheḥ| tasmāttarhi subhūte alpakāste sattvāḥ sattvanikāye saṃvidyante,
ye'nuttarāyāṃ samyaksaṃbodhau saṃprasthitāḥ| tebhyo'pi subhūte alpebhyo'lpatarakāste sattvāḥ,
ye tathatvāya pratipadyante| tebhyo'pi subhūte alpatarakebhyastathatvāya pratipadyamānebhyo'lpatamāste
ye prajñāpāramitāyāṃ yogamāpadyante| tebhyo'pi subhūte alpatamebhyaḥ
prajñāpāramitāyāṃ yogamāpadyamānebhyo'lpatamāste bodhisattvā mahāsattvāḥ, ye'vinivartanīyā
anuttarāyāṃ samyaksaṃbodheḥ| tasmāttarhi subhūte bodhisattvena mahāsattvena ya ete'lpatamebhyo'lpatamā
avinivartanīyā bodhisattvā mahāsattvāḥ, teṣu gaṇanāṃ gantukāmena ihaiva prajñāpāramitāyāṃ
śikṣitavyam, yogamāpattavyam||

punaraparaṃ subhūte bodhisattvasya mahāsattvasya evaṃ prajñāpāramitāyāṃ śikṣamāṇasya na khilasahagataṃ
cittamutpadyate, na vicikitsāsahagataṃ cittamutpadyate, nerṣyāmātsaryasahagataṃ
cittamutpadyate, na dauḥśīlyasahagataṃ cittamutpadyate, na vyāpādasahagataṃ cittamutpadyate,
na kausīdyasahagataṃ cittamutpadyate, na vikṣepasahagataṃ cittamutpadyate, na dauṣprajñasahagataṃ
cittamutpadyate| evaṃ hi subhūte prajñāpāramitāyāṃ śikṣamāṇena bodhisattvena mahāsattvena
sarvāḥ pāramitā saṃgṛhītā bhavanti, sarvāḥ pāramitā udgṛhītā bhavanti, sarvāḥ
pāramitā anugatā bhavanti| sarvāḥ pāramitā antargatā bhavanti| tadyathāpi nāma subhūte satkāyadṛṣṭau
dvāṣaṣṭidṛṣṭigatānyantargatāni bhavanti, evameva subhūte prajñāpāramitāyāṃ śikṣamāṇasya
bodhisattvasya mahāsattvasya tasyāṃ sarvāḥ pāramitā antargatā bhavanti| tadyathāpi
nāma subhūte puruṣasya jīvitendriye pravartamāne sarvāṇīndriyāṇyantargatāni bhavanti, evameva
subhūte bodhisattvasya mahāsattvasya prajñāpāramitāyāṃ śikṣamāṇasya sarvakuśalā dharmā
antargatā bhavanti| tadyathāpi nāma subhūte puruṣasya jīvitendriye niruddhe sarvāṇīndriyāṇi
niruddhāni bhavanti, evameva subhūte bodhisattvasya mahāsattvasya prajñāpāramitāyāṃ śikṣamāṇasya
ajñāne niruddhe sarve'kuśalā dharmā niruddhā bhavanti, sarvāśca tadanyāḥ pāramitā
antargatāḥ parigṛhītā bhavanti| tasmāttarhi subhūte bodhisattvena mahāsattvena sarvāḥ
pāramitāḥ parigrahītukāmena prajñāpāramitāyāṃ śikṣitavyam|

prajñāpāramitāyāṃ śikṣamāṇaḥ subhūte bodhisattvo mahāsattvaḥ sarvasattvānāmagratāyāṃ śikṣate|
tatkasya hetoḥ? puṇyāgratvāt| tatkiṃ manyase subhūte yāvantastrisāhasramahāsāhasre lokadhātau
sarvasattvāḥ sattvasaṃgraheṇa saṃgṛhyamāṇāḥ, api nu te bahavo bhavanti? subhūtirāha-jāmbūdvīpakā
eva tāvadbhagavan bahavaḥ sattvā bhavanti, kaḥ punarvādo ye trisāhasramahāsāhasre
lokadhātau sattvāḥ| bhagavānāha-yaḥ subhūte eko bodhisattvo mahāsattvo yāvajjīvaṃ tiṣṭhaṃstān
sarvasattvān cīvarapiṇḍapātaśayanāsanaglānapratyayabhaiṣajyapariṣkāraiḥ sarvasukhopadhānaiścopatiṣṭhet,
tatkiṃ manyase subhūte api nu sa bodhisattvo mahāsattvastatonidānaṃ
bahutaraṃ puṇyaṃ prasavati? subhūtirāha-bahu bhagavan, bahu sugata| bhagavānāha-ataḥ sa subhūte
bodhisattvo mahāsattvastatonidānaṃ bahutaraṃ puṇyaṃ prasavati, ya imāṃ prajñāpāramitāmantaśo'cchaṭāsaṃghātamātrakamapi
bhāvayet| tatkasya hetoḥ? evaṃ mahārthikā hi subhūte prajñāpāramitā
bodhisattvasya mahāsattvasya anuttarāyāḥ samyaksaṃbodherāhārikā| tasmāttarhi
subhūte bodhisattvena mahāsattvena anuttarāṃ samyaksaṃbodhimabhisaṃboddhukāmena sarvasattvānāmanuttaratāṃ
gantukāmena sarvasattvānāmanāthānāṃ nāthena bhavitukāmena buddhaviṣayamanuprāptukāmena
buddhavṛṣabhitāmanugantukāmena buddhavikrīḍitaṃ vikrīḍitukāmena buddhasiṃhanādaṃ
naditukāmena buddhasaṃpattimanuprāptukāmena trisāhasramahāsāhasre lokadhātau dharmasāṃkathyaṃ
kartukāmena bodhisattvena mahāsattvena prajñāpāramitāyāṃ śikṣitavyam| prajñāpāramitāyāṃ
subhūte śikṣamāṇasya bodhisattvasya mahāsattvasya nāhaṃ tāṃ saṃpattiṃ samanupaśyāmi,
yā tena na śikṣitā bhavati| subhūtirāha-kiṃ punarbhagavan śrāvakasaṃpattirapi tena bodhisattvena
mahāsattvena śikṣitā bhavati? bhagavānāha-śrāvakasaṃpattirapi subhūte tena bodhisattvena
mahāsattvena śikṣitā bhavati| na khalu punaḥ subhūte bodhisattvo mahāsattvaḥ śrāvakasaṃpatyāṃ
sthāsyāmīti śikṣate, śrāvakasaṃpattirvā me bhaviṣyatīti naivaṃ śikṣate| ye'pi
te subhūte śrāvakagaṇāḥ, tānapi sa jānāti, na ca tatrāvatiṣṭhate| evaṃ ca vyavacārayati, na
ca prativahati-mayāpyete śrāvakaguṇā deśayitavyāḥ prakāśayitavyā iti śikṣate| evaṃ śikṣamāṇaḥ
subhūte bodhisattvo mahāsattvaḥ sadevamānuṣāsurasya lokasya dakṣiṇīyatāṃ gacchati| evaṃ
śikṣamāṇaḥ subhūte bodhisattvo mahāsattvaḥ sarvāṃstato'nyān dakṣiṇīyān śrāvakapratisaṃyuktān
pratyekabuddhapratisaṃyuktāṃścābhibhavati, sarvajñatā cāsya āsannībhavati| evaṃ śikṣamāṇaḥ
subhūte bodhisattvo mahāsattvo na riñcati, prajñāpāramitāṃ carati prajñāpāramitāyāmavirahitaḥ
prajñāpāramitāvihāreṇa| evaṃ caran subhūte bodhisattvo mahāsattvo'parihāṇadharmā
aparihāṇadharmeti veditavyaḥ| sarvajñatāyā dūrīkaroti śrāvakabhūmim, pratyekabuddhabhūmiṃ
ca, āsannībhavatyanuttarāyāḥ samyaksaṃbodheḥ| sacetpunarasyaivaṃ bhavati-iyaṃ sā prajñāpāramitā
imāṃ sarvajñatāmāhariṣyati, ityevaṃ saṃjānīte, carati prajñāpāramitām| atha tāmapi
prajñāpāramitāṃ na saṃjānīte-iyaṃ sā prajñāpāramitā, asya vā prajñāpāramitā sarvajñatāmāhariṣyatīti
vā, evamapi subhūte bodhisattvo mahāsattvo na saṃjānīte, na samanupaśyati| sacedevaṃ
carati bodhisattvo mahāsattvaḥ, carati prajñāpāramitāyāmiti||

āryāṣṭasāhasrikāyāṃ prajñāpāramitāyāṃ śikṣāparivarto nāma pañcaviṃśatitamaḥ||

