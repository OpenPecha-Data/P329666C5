|

atha khalu bhagavān punarapyāyuṣmantaṃ subhūtimāmantrayate sma-tadyathāpi nāma subhūte striyā
bahavaḥ putrā bhaveyuḥ, pañca vā daśa vā viṃśatirvā triṃśadvā catvāriṃśadvā pañcāśadvā śataṃ
vā sahasraṃ vā| sarve te māturglānāyā udyogamāpadyeran-kathamasmākaṃ māturjīvitāntarāyo
na bhavediti, kathamasmākaṃ mātā ciraṃ jīvet, kathamasmākaṃ mātuḥ kāyo na vinaśyet, kathamasmākaṃ
mātā cirasthitikā bhavet, kathamasmākaṃ māturnāma avinaṣṭaṃ bhavet, kathamasmākaṃ
māturna duḥkhā vedanotpadyeta, na cāsyā asparśavihāraḥ amanaāpaḥ kāye utpadyeta| tatkasya
hetoḥ? etayā hi vayaṃ janitāḥ| duṣkarakārikaiṣā asmākaṃ jīvitasya dātrī lokasya ca saṃdarśayitrī|
iti te putrāstāṃ mātaraṃ sarvasukhopadhānaiḥ sudhṛtāṃ dhārayeyuḥ, sugopāyitāṃ gopāyeyuḥ,
sukelāyitāṃ kelāyeyuḥ-mā khalvasyāḥ kācidduḥkhā vedanā duḥkho vā sparśa utpadyeta,
cakṣuṣo vā śrotrato vā ghrāṇato vā jihvāto vā kāyato vā manasto vā vātato vā pittato vā
śleṣmato vā saṃnipātato vā daṃśato vā maśakato vā sarīsṛpato vā manuṣyato vā amanuṣyato vā
āpātato vā utpātato vā aniṣṭanipātaḥ śarīre nipatet|

evaṃ te putrāstāṃ mātaraṃ sarvasukhopadhānaiḥ samanvāhṛtya kelāyeyurmamāyeyurgopāyeyuḥ-eṣāsmākaṃ
mātā janayitrī, duṣkarakārikaiṣā asmākaṃ jīvitasya dātrī, lokasya ca saṃdarśayitrīti|
evameva subhūte tathāgatā arhantaḥ samyaksaṃbuddhā imāṃ prajñāpāramitāṃ samanvāharanti| ye'pi
te likhanti udgṛhṇanti dhārayanti vācayanti paryavāpnuvanti pravartayanti deśayantyupadiśantyuddiśanti
svādhyāyanti, sarve te tathāgatasyārhataḥ samyaksaṃbuddhasyānubhāvena adhiṣṭhānena
samanvāhāreṇa| ye'pi te'nyeṣu lokadhātuṣu tathāgatā arhantaḥ samyaksaṃbuddhā etarhi
tiṣṭhanti dhriyante yāpayanti bahujanahitāya bahujanasukhāya lokānukampāyai mahato janakāyasyārthāya,
hitāya sukhāya devānāṃ ca manuṣyāṇāṃ ca, sarvasattvānāṃ cānukampakā anukampāmupādāya,
te'pi sarve imāṃ prajñāpāramitāṃ samanvāharanti, autsukyamāpadyante-kimitīyaṃ
prajñāpāramitā cirasthitikā bhavet, kimityasyāḥ prajñāpāramitāyā nāma avinaṣṭaṃ bhavet, kimityasyāḥ
prajñāpāramitāyā bhāṣyamāṇāyā likhyamānāyāḥ śikṣyamāṇāyā māraḥ pāyīyān mārakāyikā
vā devatā antarāyaṃ na kuryuriti| evaṃ hi subhūte tathāgatā arhantaḥ samyaksaṃbuddhā enāṃ
prajñāpāramitāṃ kelāyanti mamāyanti gopāyanti| tatkasya hetoḥ? eṣā hi mātā janayitrī tathāgatānāmarhatāṃ
samyaksaṃbuddhānām| asyāḥ sarvajñatāyā darśayitrī lokasya ca saṃdarśayitrī|
atonirjātā hi subhūte tathāgatā arhantaḥ samyaksaṃbuddhāḥ| prajñāpāramitā hi subhūte tathāgatānāmarhatāṃ
samyaksaṃbuddhānāmasya sarvajñajñānasya janayitrī darśayitrī, evamasya
lokasya saṃdarśayitrī| atonirjātā hi subhūte tathāgatānāmarhatāṃ samyaksaṃbuddhānāṃ sarvajñatā|
ye'pi kecitsubhūte atīte'dhvani tathāgatā arhantaḥ samyaksaṃbuddhā anuttarāṃ samyaksaṃbodhimabhisaṃbuddhāḥ,
te'pi sarve enāmeva prajñāpāramitāmāgamya anuttarāṃ samyaksaṃbodhimabhisaṃbuddhāḥ|
ye'pi te subhūte bhaviṣyantyanāgate'dhvani tathāgatā arhantaḥ samyaksaṃbuddhā
anuttarāṃ samyaksaṃbodhimabhisaṃbhotsyante, te'pi sarve enāmeva prajñāpāramitāmāgamya
anuttarāṃ samyaksaṃbodhimabhisaṃbhotsyante| ye'pi te subhūte etarhi aprameyeṣvasaṃkhyeyeṣu
lokadhātuṣu tathāgatā arhantaḥ samyaksaṃbuddhā daśadiśi loke tiṣṭhanti dhriyante yāpayanti
bahujanahitāya bahujanasukhāya lokānukampāyai mahato janakāyasyārthāya, hitāya sukhāya
devānāṃ ca manuṣyāṇāṃ ca, anukampakā anukampāmupādāya anuttarāṃ samyaksaṃbodhimabhisaṃbuddhāḥ,
te'pi sarve enāmeva prajñāpāramitāmāgamya anuttarāṃ samyaksaṃbodhimabhisaṃbuddhāḥ| ahamapi
subhūte etarhi tathāgato'rhan samyaksaṃbuddha enāmeva prajñāpāramitāmāgamya anuttarāṃ
samyaksaṃbodhimabhisaṃbuddhaḥ| evamiyaṃ subhūte prajñāpāramitā tathāgatānāmarhatāṃ samyaksaṃbuddhānāṃ
janayitrī, evamasya lokasya saṃdarśayitrī||

atha khalvāyuṣmān subhūtirbhagavantametadavocat-yadbhagavānevamāha-prajñāpāramitā tathāgatānāmarhatāṃ
samyaksaṃbuddhānāmasya lokasya saṃdarśayitrīti, kathaṃ bhagavan prajñāpāramitā tathāgatānāmarhatāṃ
samyaksaṃbuddhānāmasya lokasya saṃdarśayitrī ? katamaśca bhagavan lokastathāgatairarhadbhiḥ
samyaksaṃbuddhairākhyātaḥ? evamukte bhagavānāyuṣmantaṃ subhūtimetadavocat-pañca
subhūte skandhāḥ tathāgatena loka ityākhyātāḥ| katame pañca? yaduta rūpaṃ vedanā
saṃjñā saṃskārā vijñānam| ime subhūte pañca skandhāstathāgatena loka ityākhyātāḥ||

subhūtirāha-kathaṃ bhagavaṃstathāgatānāṃ prajñāpāramitayā pañca skandhā darśitāḥ? kiṃ vā bhagavan
prajñāpāramitayā darśitam? evamukte bhagavānāyuṣmantaṃ subhūtimetadavocat-na lujyante
na pralujyante iti subhūte pañca skandhā loka iti tathāgatānāṃ prajñāpāramitayā darśitāḥ|
tatkasya hetoḥ na lujyante na pralujyante iti darśitāḥ? śūnyatāsvabhāvā hi subhūte pañca
skandhāḥ, asvabhāvatvāt| na ca subhūte śūnyatā lujyate vā pralujyate vā| evamiyaṃ subhūte
prajñāpāramitā tathāgatānāmarhatāṃ samyaksaṃbuddhānāmasya lokasya saṃdarśayitrī| na ca subhūte
ānimittaṃ vā apraṇihitaṃ vā anabhisaṃskāro vā anutpādo vā abhāvo vā dharmadhāturvā lujyate
vā pralujyate vā| evamiyaṃ subhūte prajñāpāramitā tathāgatānāmarhata samyaksaṃbuddhānāmasya
lokasya saṃdarśayitrī||

punaraparaṃ subhūte tathāgata imāṃ prajñāpāramitāmāgamya aprameyāḥ sattvāḥ, asaṃkhyeyāḥ sattvā
iti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya aprameyāḥ
sattvāḥ, asaṃkhyeyāḥ sattvā iti yathābhūtaṃ prajānāti? sattvāsvabhāvatayā subhūte aprameyāḥ
sattvā asaṃkhyeyāḥ sattvā iti yathābhūtaṃ prajānāti| evaṃ hi subhūte tathāgata imāṃ
prajñāpāramitāmāgamya aprameyāḥ sattvā asaṃkhyeyāḥ sattvā iti yathābhūtaṃ prajānāti| yānyapi
tāni subhūte aprameyāṇāmasaṃkhyeyānāṃ sattvānāṃ cittacaritāni, tānyapi subhūte tathāgataḥ
sattvāsadbhāvatayaiva prajānāti| evaṃ khalu subhūte prajñāpāramitāmāgamya tathāgato'prameyāṇāmasaṃkhyeyānāṃ
sattvānāmaprameyāṇyasaṃkhyeyāni cittacaritāni ca yathābhūtaṃ prajānāti|
evaṃ hi subhūte prajñāpāramitā tathāgatānāmarhatāṃ samyaksaṃbuddhānāmasya lokasya saṃdarśayitrī||

punaraparaṃ subhūte tathāgata imāṃ prajñāpāramitāmāgamya aprameyāṇāmasaṃkhyeyānāṃ sattvānāṃ
saṃkṣiptāni cittāni saṃkṣiptāni cittānīti yathābhūtaṃ prajānāti| kathaṃ ca subhūte tathāgata
imāṃ prajñāpāramitāmāgamya aprameyāṇāmasaṃkhyeyānāṃ sattvānāṃ saṃkṣiptāni cittāni saṃkṣiptāni
cittānīti yathābhūtaṃ prajānāti? sa saṃkṣepaṃ kṣayataḥ kṣayaṃ ca akṣayato yathābhūtaṃ
prajānāti| evaṃ hi subhūte tathāgata imāṃ prajñāpāramitāmāgamya aprameyāṇāmasaṃkhyeyānāṃ
sattvānāṃ saṃkṣiptāni cittāni saṃkṣiptāni cittānīti yathābhūtaṃ prajānāti||

punaraparaṃ subhūte tathāgatā imāṃ prajñāpāramitāmāgamya aprameyāṇāmasaṃkhyeyānāṃ sattvānāṃ
vikṣiptāni cittāni vikṣiptāni cittānīti yathābhūtaṃ prajānāti| kathaṃ ca subhūte tathāgata
imāṃ prajñāpāramitāmāgamya aprameyāṇāmasaṃkhyeyānāṃ sattvānāṃ vikṣiptāni cittāni vikṣiptāni
cittānīti yathābhūtaṃ prajānāti? dharmatātaḥ subhūte tāni cittāni vikṣiptāni| alakṣaṇāni
hi tāni cittāni akṣīṇānyavikṣīṇānyavikṣiptāni tāni cittānīti yathābhūtaṃ prajānāti| evaṃ
hi subhūte tathāgatā imāṃ prajñāpāramitāmāgamya aprameyāṇāmasaṃkhyeyānāṃ sattvānāṃ vikṣiptāni
cittāni vikṣiptāni cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāmasaṃkhyeyānāṃ sattvānāmaprameyākṣayāṇi
cittānyaprameyākṣayāṇi cittānīti yathābhūtaṃ prajānāti| kathaṃ ca subhūte tathāgata
imāṃ prajñāpāramitāmāgamya aprameyāṇāmasaṃkhyeyānāṃ sattvānāmaprameyākṣayāṇi cittāni
aprameyākṣayāṇi cittānīti yathābhūtaṃ prajānāti? tasya subhūte tathāgatasyādhiṣṭhitaṃ
bhavati taccittam, anirodhamanutpādamasthitamanāśrayamasamamaprameyamasaṃkhyeyam, yenaiva
yathābhūtaṃ prajānāti ākāśāprameyākṣayatayā cittāprameyākṣayateti| evaṃ hi subhūte tathāgata
imāṃ prajñāpāramitāmāgamya aprameyāṇāmasaṃkhyeyānāṃ sattvānāmaprameyākṣayāṇi cittānyaprameyākṣayāṇi
cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ saṃkliṣṭāni cittāni
saṃkliṣṭāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ saṃkliṣṭāni cittāni saṃkliṣṭāni cittānīti yathābhūtaṃ
prajānāti? asaṃkleśasaṃkliṣṭāni subhūte tāni cittāni asaṃketāni| evaṃ hi subhūte tathāgata
imāṃ prajñāpāramitāmāgamya aprameyāṇāṃ sattvānāṃ saṃkliṣṭāni cittāni saṃkliṣṭāni cittānīti
yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmasaṃkliṣṭāni cittānyasaṃkliṣṭāni
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmasaṃkliṣṭāni cittānyasaṃkliṣṭāni cittānīti yathābhūtaṃ
prajānāti? prakṛtiprabhāsvarāṇi subhūte tāni cittāni| evaṃ hi subhūte tathāgata imāṃ prajñāpāramitāmāgamya
aprameyāṇāṃ sattvānāmasaṃkliṣṭāni cittānyasaṃkliṣṭāni cittānīti yathābhūtaṃ
prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ līnāni cittāni
līnāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ līnāni cittāni līnāni cittānīti yathābhūtaṃ prajānāti? anālayalīnāni
subhūte tāni cittāni| evaṃ hi subhūte tathāgata imāṃ prajñāpāramitāmāgamya aprameyāṇāṃ
sattvānāṃ līnāni cittāni līnāni cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ pragṛhītāni cittāni
pragṛhītāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ pragṛhītāni cittāni pragṛhītāni cittānīti yathābhūtaṃ
prajānāti? agrāhyāṇi subhūte tāni cittāni pragrahītavyāni| evaṃ hi subhūte tathāgata imāṃ
prajñāpāramitāmāgamya aprameyāṇāṃ sattvānāṃ pragṛhītāni cittāni pragṛhītāni cittānīti yathābhūtaṃ
prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ sāsravāṇi cittāni
sāsravāṇi cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ sāsravāṇi cittāni sāsravāṇi cittānīti yathābhūtaṃ prajānāti?
asvabhāvāni subhūte tāni cittāni asatsaṃkalpāni| evaṃ hi subhūte tathāgata imāṃ prajñāpāramitāmāgamya
aprameyāṇāṃ sattvānāṃ sāsravāṇi cittāni sāsravāṇi cittānīti yathābhūtaṃ
prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmanāsravāṇi cittānyanāsravāṇi
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmanāsravāṇi cittānyanāsravāṇi cittānīti yathābhūtaṃ prajānāti?
abhāvagatikāni subhūte tāni cittāni anābhogāni| evaṃ hi subhūte tathāgata imāṃ prajñāpāramitāmāgamya
aprameyāṇāṃ sattvānāmanāsravāṇi cittānyanāsravāṇi cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ sarāgāṇi cittāni
sarāgāṇi cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ sarāgāṇi cittāni sarāgāṇi cittānīti yathābhūtaṃ prajānāti?
yā subhūte cittasya sarāgatā, na sā cittasya yathābhūtatā| yā cittasya yathābhūtatā, na
sā cittasya sarāgatā| evaṃ hi subhūte tathāgata imāṃ prajñāpāramitāmāgamya aprameyāṇāṃ sattvānāṃ
sarāgāṇi cittāni sarāgāṇi cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ vītarāgāṇi cittāni
vītarāgāṇi cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ vītarāgāṇi cittāni vītarāgāṇi cittānīti yathābhūtaṃ prajānāti?
yaḥ subhūte cittasya vigamaḥ, na sā cittasya sarāgatā| yā vītarāgasya cittasya yathābhūtatā,
na sā cittasyā sarāgatā| evaṃ hi subhūte tathāgata imāṃ prajñāpāramitāmāgamya
aprameyāṇāṃ sattvānāṃ vītarāgāṇi cittāni vītarāgāṇi cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ sadoṣāṇi cittāni
sadoṣāṇi cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ sadoṣāṇi cittāni sadoṣāṇi cittānīti yathābhūtaṃ prajānāti?
yā subhūte cittasya sadoṣatā, na sā cittasya yathābhūtatā| yā cittasya yathābhūtatā, na
sā cittasya sadoṣatā| evaṃ hi subhūte tathāgata imāṃ prajñāpāramitāmāgamya aprameyāṇāṃ sattvānāṃ
sadoṣāṇi cittāni sadoṣāṇi cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ vītadoṣāṇi cittāni
vītadoṣāṇi cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ vītadoṣāṇi cittāni vītadoṣāṇi cittānīti yathābhūtaṃ prajānāti?
yaḥ subhūte cittasya vigamaḥ, na sā cittasya sadoṣatā| yā vītadoṣasya cittasya yathābhūtatā,
na sā cittasya sadoṣatā| evaṃ hi subhūte tathāgata imāṃ prajñāpāramitāmāgamya
aprameyāṇāṃ sattvānāṃ vītadoṣāṇi cittāni vitadoṣāṇi cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ samohāni cittāni
samohāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ samohāni cittāni samohāni cittānīti yathābhūtaṃ prajānāti?
yā subhūte cittasya samohatā, na sā cittasya yathābhūtatā| yā cittasya yathābhūtatā, na
sā cittasya samohatā| evaṃ hi subhūte tathāgata imāṃ prajñāpāramitāmāgamya aprameyāṇāṃ sattvānāṃ
samohāni cittāni samohāni cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ vītamohāni cittāni
vītamohāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ vītamohāni cittāni vītamohāni cittānīti yathābhūtaṃ prajānāti?
yaḥ subhūte cittasya vigamaḥ, na sā cittasya samohatā| yā vītamohasya cittasya yathābhūtatā,
na sā cittasya samohatā| evaṃ hi subhūte tathāgata imāṃ prajñāpāramitāmāgamya
aprameyāṇāṃ sattvānāṃ vītamohāni cittāni vītamohāni cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmavipulāni cittānyavipulāni
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmavipulāni cittāni avipulāni cittānīti yathābhūtaṃ prajānāti?
asamutthānayogāni subhūte tāni cittāni asamutthānaparyāpannāni| evaṃ subhūte tathāgata
imāṃ prajñāpāramitāmāgamya aprameyāṇāṃ sattvānāmavipulāni cittānyavipulāni cittānīti yathābhūtaṃ
prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ vipulāni cittāni
vipulāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ vipulāni cittāni vipulāni cittānīti yathābhūtaṃ prajānāti?
na hīyante subhūte tāni cittāni, na vivardhante tāni cittāni, na vigacchanti tāni cittāni,
avigamatvādeva cittānām| evaṃ hi subhūte tathāgata imāṃ prajñāpāramitāmāgamya aprameyāṇāṃ
sattvānāṃ vipulāni cittāni vipulāni cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmahadgatāni cittānyamahadgatāni
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmamahadgatāni cittānyamahadgatāni cittānīti yathābhūtaṃ
prajānāti? anāgatikāni subhūte tāni cittāni agatikāni aparyāpannāni| evaṃ hi subhūte tathāgata
imāṃ prajñāpāramitāmāgamya aprameyāṇāṃ sattvānāmamahadgatāni cittānyamahadgatāni cittānīti
yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ mahadgatāni cittāni
mahadgatāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ mahadgatāni cittāni mahadgatāni cittānīti yathābhūtaṃ
prajānāti? samatāsamāni subhūte tāni cittāni svabhāvasamāni| evaṃ hi subhūte tathāgata
imāṃ prajñāpāramitāmāgamya aprameyāṇāṃ sattvānāṃ mahadgatāni cittāni mahadgatāni cittānīti
yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmapramāṇāni cittānyapramāṇāni
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmapramāṇāni cittānyapramāṇāni cittānīti yathābhūtaṃ prajānāti?
aniśrayatvātsubhūte tāni cittānyapramāṇāni| evaṃ hi subhūte tathāgata imāṃ prajñāpāramitāmāgamya
aprameyāṇāṃ sattvānāmapramāṇāni cittāni apramāṇāni cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ sanidarśanāni
cittāni sanidarśanāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ sanidarśanāni cittāni sanidarśanāni cittānīti yathābhūtaṃ
prajānāti? samadarśanāni subhūte tāni cittāni cittasvabhāvāni| evaṃ hi subhūte
tathāgata imāṃ prajñāpāramitāmāgamya aprameyāṇāṃ sattvānāṃ sanidarśanāni cittāni sanidarśanāni
cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmanidarśanāni cittānyanidarśanāni
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmanidarśanāni cittānyanidarśanāni cittānīti yathābhūtaṃ
prajānāti? alakṣaṇatvādarthaviviktatvātsubhūte adṛśyaṃ taccittaṃ trayāṇāṃ cakṣuṣāṃ sarveṣāṃ
vā anavabhāsagatam| evaṃ hi subhūte tathāgata imāṃ prajñāpāramitāmāgamya aprameyāṇāṃ
sattvānāmanidarśanāni cittānyanidarśanāni cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ sapratighāni
cittāni sapratighāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ sapratighāni cittāni sapratighāni cittānīti yathābhūtaṃ
prajānāti? asatsaṃkalpitāni subhūte tāni cittāni, śūnyānyārambaṇavaśikāni| evaṃ hi
subhūte tathāgata imāṃ prajñāpāramitāmāgamya aprameyāṇāṃ sattvānāṃ sapratighāni cittāni sapratighāni
cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmapratighāni cittānyapratighāni
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmapratighāni cittānyapratighāni cittānīti yathābhūtaṃ prajānāti?
advayabhūtāni subhūte tāni cittāni abhūtasaṃbhūtāni| evaṃ hi subhūte tathāgata imāṃ
prajñāpāramitāmāgamya aprameyāṇāṃ sattvānāmapratighāni cittānyapratighāni cittānīti yathābhūtaṃ
prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ sottarāṇi cittāni
sottarāṇi cittānīti yathābhūtaṃ prajānāti| kathaṃ ca subhūte imāṃ prajñāpāramitāmāgamya
aprameyāṇāṃ sattvānāṃ sottarāni cittāni sottarāṇi cittānīti yathābhūtaṃ prajānāti? yā subhūte
sottarasya cittasya yathābhūtatā, na tatrāsti manyamānatā| evaṃ hi subhūte tathāgata
imāṃ prajñāpāramitāmāgamya aprameyāṇāṃ sattvānāṃ sottarāṇi cittāni sottarāṇi cittānīti yathābhūtaṃ
prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmanuttarāṇi cittānyanuttarāṇi
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmanuttarāṇi cittānyanuttarāṇi cittānīti yathābhūtaṃ prajānāti?
aṇvapi hi subhūte cittamanupalabdham| tato niṣprapañcāni tāni cittāni| evaṃ hi subhūte
tathāgata imāṃ prajñāpāramitāmāgamya aprameyāṇāṃ sattvānāmanuttarāṇi cittānyanuttarāṇi
cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmasamāhitāni cittānyasamāhitāni
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmasamāhitāni cittānyasamāhitāni cittānīti yathābhūtaṃ prajānāti?
asamasamāni hi subhūte tāni cittāni asamavahitāni, evamasamāhitāni tāni cittāni|
evaṃ hi subhūte tathāgata imāṃ prajñāpāramitāmāgamya aprameyāṇāṃ sattvānāmasamāhitāni cittānyasamāhitāni
cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ samāhitāni cittāni
samāhitāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ samāhitāni cittāni samāhitāni cittānīti yathābhūtaṃ prajānāti?
samasamāni hi subhūte tāni cittāni samavahitāni| evaṃ samāhitāni cittānyākāśasamāni|
evaṃ hi subhūte tathāgata imāṃ prajñāpāramitāmāgamya aprameyāṇāṃ sattvānāṃ samāhitāni
cittāni samāhitāni cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmavimuktāni cittānyavimuktāni
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmavimuktāni cittānyavimuktāni cittānīti yathābhūtaṃ prajānāti?
svabhāvavimuktāni subhūte tāni cittāni abhāvasvabhāvāni| evaṃ hi subhūte tathāgata imāṃ
prajñāpāramitāmāgamya aprameyāṇāṃ sattvānāmavimuktāni cittānyavimuktāni cittānīti yathābhūtaṃ
prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāṃ vimuktāni cittāni
vimuktāni cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāṃ vimuktāni cittāni vimuktāni cittānīti yathābhūtaṃ prajānāti?
cittaḥ hi subhūte tathāgatena na atītamupalabdhaṃ na anāgatam, na pratyutpannamupalabdham,
asattvāccittasya| evaṃ hi subhūte tathāgata imāṃ prajñāpāramitāmāgamya aprameyāṇāṃ
sattvānāṃ vimuktāni cittāni vimuktāni cittānīti yathābhūtaṃ prajānāti||

punaraparaṃ subhūte tathāgata imāṃ prajñāpāramitāmāgamya aprameyāṇāṃ sattvānāmadṛśyāni cittānyadṛśyāni
cittānīti yathābhūtaṃ prajānāti| kathaṃ ca subhūte tathāgata imāṃ prajñāpāramitāmāgamya
aprameyāṇāṃ sattvānāmadṛśyāni cittānyadṛśyāni cittānīti yathābhūtaṃ prajānāti? asattvātsubhūte
adṛśyaṃ taccittam| abhūtatvādavijñeyam, apariniṣpattito'grāhyaṃ prajñācakṣuṣā
divyena cakṣuṣā| kutaḥ punarmāṃsacakṣuṣā? sarveṣāmanavabhāsagatatvāt| evaṃ hi subhūte tathāgata
imāṃ prajñāpāramitāmāgamya aprameyāṇāṃ sattvānāmadṛśyāni cittānyadṛśyāni cittānīti
yathābhūtaṃ prajānāti| evaṃ hi subhūte prajñāpāramitā tathāgatānāmarhatāṃ samyaksaṃbuddhānāmasya
lokasya saṃdarśayitrī||

punaraparaṃ subhūte tathāgata imāṃ prajñāpāramitāmāgamya aprameyāṇāsaṃkhyeyānāṃ parasattvānāṃ
parapudgalānāmunmiñjitanimiñjitāni yathābhūtaṃ prajānāti| kathaṃ ca subhūte tathāgata imāṃ
prajñāpāramitāmāgamya aprameyāṇāmasaṃkhyeyāṇāṃ parasattvānāṃ parapudgalānāmunmiñjitanimiñjitāni
yathābhūtaṃ prajānāti? sarvāṇi tāni subhūte rūpaniśritāni utpadyamānānyutpadyante
iti yathābhūtaṃ prajānāti| evaṃ vedanā saṃjñā saṃskārāḥ| sarvāṇi tāni vijñānaniśritāni utpadyamānānyutpadyante
iti yathābhūtaṃ prajānāti| tatra subhūte kathaṃ tathāgatena tānyunmiñjitanimiñjitāni
rūpaniśritāni vijñātāni bhavanti? evaṃ vedanā saṃjñā saṃskārāḥ? kathaṃ tathāgatena
tānyunmiñjitanimiñjitāni vijñānaniśritāni vijñātāni bhavanti? bhavati tathāgataḥ
paraṃ maraṇāditi rūpagatametat| na bhavati tathāgataḥ paraṃ maraṇāditi rūpagatametat| bhavati
ca na bhavati ca tathāgataḥ paraṃ maraṇāditi rūpagatametat| naiva bhavati na na bhavati
tathāgataḥ paraṃ maraṇāditi rūpagatametat| evaṃ vedanā saṃjñā saṃskārāḥ| bhavati tathāgataḥ
paraṃ maraṇāditi vijñānagatametat| na bhavati tathāgataḥ paraṃ maraṇāditi vijñānagatametat|
bhavati ca na bhavati ca tathāgataḥ paraṃ maraṇāditi vijñānagatametat| naiva bhavati
na na bhavati tathāgataḥ paraṃ maraṇāditi vijñānagatametat| śāśvata ātmā avalokaśca idameva
satyaṃ mohamanyaditi rūpagatametat| aśāśvata ātmā avalokaśca idameva satyaṃ mohamanyaditi
rūpagatametat| śāśvataśca aśāśvata ātmāvalokaśca idameva satyaṃ mohamanyaditi rūpagatametat|
naiva śāśvato nāśāśvata ātmā avalokaśca idameva satyaṃ mohamanyaditi rūpagatametat|
evaṃ vedanā saṃjñā saṃskārāḥ| śāśvata ātmāvalokaśca idameva satyaṃ mohamanyaditi vijñānagatametat|
aśāśvata ātmā avalokaśca idameva satyaṃ mohamanyaditi vijñānagatametat| śāśvataścāśāśvata
ātmā avalokaśca idameva satyaṃ mohamanyaditi vijñānagatametat| naiva śāśvato nāśāśvata
ātmā avalokaśca idameva satyaṃ mohamanyaditi vijñānagatametat| antavānātmā avalokaśca
idameva satyaṃ mohamanyaditi rūpagatametat| anantavānātmā avalokaśca idameva satyaṃ mohamanyaditi
rūpagatametat|

antavāṃśca anantavāṃścātmā avalokaśca idameva satyaṃ mohamanyaditi rūpagatametat| naivāntavān
nānantavānātmā avalokaśca idameva satyaṃ mohamanyaditi rūpagatametat| evaṃ vedanā saṃjñā
saṃskārāḥ| antavānātmā avalokaśca idameva satyaṃ mohamanyaditi vijñānagatametat| anantavānātmā
avalokaśca idameva satyaṃ mohamanyaditi vijñānagatametat| antavāṃśca anantavāṃścātmā
avalokaśca idameva satyaṃ mohamanyaditi vijñānagatametat| naivāntavān nānantavānātmā avalokaśca
idameva satyaṃ mohamanyaditi vijñānagatametat| sa jīvastaccharīramidameva satyaṃ mohamanyaditi
rūpagatametat| anyo jīvo'nyaccharīramidameva satyaṃ mohamanyaditi rūpagatametat|
evaṃ vedanā saṃjñā saṃskārāḥ| sa jīvastaccharīramidameva satyaṃ mohamanyaditi vijñānagatametat|
anyo jīvo'nyaccharīramidameva satyaṃ mohamanyaditi vijñānagatametat| evaṃ hi subhūte
tathāgatenārhatā samyaksaṃbuddhena imāṃ prajñāpāramitāmāgamya aprameyāṇāsaṃkhyeyānāṃ parasattvānāṃ
parapudgalānāṃ tānyunmiñjitanimiñjitāni rūpaniśritāni vijñātāni bhavanti| evaṃ
vedanā saṃjñā saṃskārāḥ| tānyunmiñjitanimiñjitāni vijñānaniśritāni vijñātāni bhavanti||

punaraparaṃ subhūte tathāgata imāṃ prajñāpāramitāmāgamya aprameyāṇāmamasaṃkhyeyānāṃ parasattvānāṃ
parapudgalānāṃ tānyunmiñjitanimiñjitāni yathābhūtaṃ prajānāti| iha subhūte tathāgato
rūpaṃ jānāti| kathaṃ ca subhūte tathāgato rūpaṃ jānāti? tathā subhūte tathāgato rūpaṃ jānāti,
yathā tathatā| evaṃ hi subhūte tathāgato rūpaṃ jānāti| evaṃ vedanā saṃjñā saṃskārāḥ|
iha subhūte tathāgato vijñānaṃ jānāti| kathaṃ ca subhūte tathāgato vijñānaṃ jānāti? tathā
subhūte tathāgato vijñānaṃ jānāti, yathā tathatā| evaṃ hi subhūte tathāgato vijñānaṃ jānāti|
evaṃ hi subhūte tathāgata imāṃ prajñāpāramitāmāgamya aprameyāṇāmasaṃkhyeyānāṃ parasattvānāṃ
parapudgalānāṃ tānyunmiñjitanimiñjitāni yathābhūtaṃ prajānāti| evaṃ hi subhūte tathāgatastathāgatatathatayā
ca skandhatathatayā ca unmiñjitanimiñjitatathatayā ca tathatāṃ prajñapayati|
yaiva ca subhūte skandhatathatā, saiva lokasyāpi tathatā| tatkasya hetoḥ? uktaṃ
hyetatsubhūte tathāgatena-pañca skandhā loka iti saṃjñātāḥ iti| tasmāttarhi subhūte yā skandhatathatā,
sā lokatathatā| yā lokatathatā, sā sarvadharmatathatā|

yā sarvadharmatathatā, sā srotaāpattiphalatathatā| yā srotaāpattiphalatathatā, sā sakṛdāgāmiphalatathatā|
yā sakṛdāgāmiphalatathatā, sā anāgāmiphalatathatā| yā anāgamiphalatathatā, sā
arhattvaphalatathatā| yā arhattvaphalatathatā, sā pratyekabuddhatvatathatā| yā pratyekabuddhatvatathatā,
sā tathāgatatathatā| iti hi tathāgatatathatā ca skandhatathatā ca sarvadharmatathatā
ca sarvāryaśrāvakapratyekabuddhatathatā ca ekaivaiṣā tathatā anekabhāvābhāvāpagatā
anekatvādanānātvādakṣayatvādavikāratvādadvayatvādadvaidhīkāratvāt| evameṣā subhūte tathatā
tathāgatena prajñāpāramitāmāgamya abhisaṃbuddhā| evaṃ hi subhūte prajñāpāramitā tathāgatānāmarhatāṃ
samyaksaṃbuddhānāmasya lokasya saṃdarśayitrī| evaṃ hi subhūte tathāgato'sya
lokasya lokaṃ saṃdarśayati| evaṃ cāsya lokasya darśanaṃ bhavati-evaṃ hi subhūte prajñāpāramitā
tathāgatānāmarhatāṃ samyaksaṃbuddhānāṃ mātā jananī janayitrī| evaṃ hi subhūte tathāgatastathatāmabhisaṃbudhya
lokasya tathatāṃ jānāti, avitathatāṃ jānāti, ananyatathatāṃ jānāti|
evaṃ ca subhūte tathāgatastathatāmabhisaṃbuddhaḥ saṃstathāgata ityucyate||

sthaviraḥ subhūtirāha-gambhīrā bhagavaṃstathatā| ato bhagavaṃstathatāto buddhānāṃ bhagavatāṃ
bodhiḥ prabhāvyate prakāśyate| ko'tra bhagavan anyo'dhimokṣyate'vinivartanīyo bodhisattvo
mahāsattvo'rhan vā paripūrṇasaṃkalpo dṛṣṭisaṃpanno vā pudgalaḥ? tathā hi bhagavan imāni sthānāni
paramagambhīrāṇi tathāgatenābhisaṃbudhya ākhyātāni| evamukte bhagavānāyuṣmantaṃ subhūtimetadavocat-evametatsubhūte,
evametat| paramagambhīrāṇīmāni sthānāni tathāgatenābhisaṃbudhya
ākhyātāni| tathā hi subhūte akṣayaiṣā tathatā, yā tathāgatenābhisaṃbuddhā, abhisaṃbudhya
akṣayākṣayaivākhyātā||

atha khalu śakradevendrapramukhāḥ kāmāvacarā rūpāvarāśca devaputrā brahmakāyikānāṃ ca viṃśatidevaputrasahasrāṇi
yena bhagavāṃstenopasaṃkramya bhagavataḥ pādau śirasābhivandya ekānte
tasthuḥ| ekāntasthitāśca te kāmāvacarā rūpāvacarāśca devaputrā bhagavantametadavocan-gambhīrā
bhagavan dharmāḥ prakāśyante| kathaṃ bhagavan atra lakṣaṇāni sthāpyante? bhagavānāha-śūnyamiti
devaputrā atra lakṣaṇāni sthāpyante| ānimittamiti apraṇihitamiti devaputrā atra lakṣaṇāni
sthāpyante| anabhisaṃskāra iti anutpāda iti anirodha iti asaṃkleśa iti avyavadānamiti
abhāva iti nirvāṇamiti dharmadhāturiti tathateti devaputrā atra lakṣaṇāni sthāpyante|
tatkasya hetoḥ? aniśritāni hi devaputrā etāni lakṣaṇāni| ākāśasadṛśāni hi devaputrā etāni
lakṣaṇāni| naitāni lakṣaṇāni tathāgatenārhatā samyaksaṃbuddhena sthāpitāni| naitāni lakṣaṇāni
rūpasaṃkhyātāni| evaṃ na vedanāsaṃjñāsaṃskāravijñānasaṃkhyātāni| naitāni lakṣaṇāni rūpaniśritāni,
na vedanāsaṃjñāsaṃskāravijñānaniśritāni| naitāni lakṣaṇāni devairvā nāgairvā
manuṣyairvā amanuṣyairvā sthāpitāni| naitāni lakṣaṇāni sadevamānuṣāsureṇa lokena śakyāni cālayitum|
tatkasya hetoḥ? sadevamānuṣāsuro'pi hi loka etallakṣaṇa eva| nāpyetāni lakṣaṇāni
kenāpi hastena sthāpitāni| yo devaputrā evaṃ vadet-idamākāśaṃ kenāpi sthāpitamiti, api nu
sa devaputrāḥ samyagvadan vadet? evamukte kāmāvacarā rūpāvarāśca devaputrā bhagavantametadavocan-na
bhagavan ākāśaṃ kenacitsthāpitam| tatkasya hetoḥ? asaṃskṛtatvādbhagavan ākāśasya
nākāśaṃ kenacitsthāpitam||

atha khalu bhagavāṃstān kāmāvacarān rūpāvarāṃśca devaputrānāmantrayate sma-evametaddevaputrāḥ|
utpādādvā tathāgatānāmanutpādādvā tathaivaitāni lakṣaṇāni sthitāni| tatkasya hetoḥ? yathaitāni
hi sthitāni, tathābhūtāni tathāgatenābhisaṃbudhya ākhyātāni| tasmāddevaputrāstathāgatastathāgata
ityucyate||

atha khalvāyuṣmān subhūtirbhagavantametadavocat-gambhīrāṇi bhagavan imāni lakṣaṇāni tathāgatenābhisaṃbuddhāni|
tathāgatānāṃ cāsaṅgajñānaṃ yaduta prajñāpāramitā| asaṅgajñānāya prajñāpāramitā
tathāgatānāṃ gocaraḥ| evamukte bhagavānāyuṣmantaṃ subhūtimetadavocat-evametatsubhūte,
evametat| evaṃ hi subhūte prajñāpāramitā tathāgatānāmarhatāṃ samyaksaṃbuddhānāmasya lokasya
saṃdarśayitrī| yathā subhūte tathāgatā arhantaḥ samyaksaṃbuddhā imāṃ dharmaṃ prajñāpāramitāmupaniśritya
viharanti, tathaivaite dharmāḥ sadā sthitāḥ, asthānatastathāgatairabhisaṃbuddhāḥ|
ataste dharmamevopaniśritya viharanti, dharmaṃ satkurvanti gurukurvanti mānayanti
pūjayantyarcayantyapacāyanti| prajñāpāramitaivaiṣā subhūte dharmāṇāṃ dharmateti tathāgatā
arhantaḥ samyaksaṃbuddhāḥ prajñāpāramitāṃ satkurvanti gurukurvanti mānayanti pūjayantyarcayantyapacāyanti|
tatkasya hetoḥ? ato hi subhūte prajñāpāramitātastathāgatānāmarhatāṃ samyaksaṃbuddhānāṃ
sarvajñatāyāḥ prabhāvanā bhavati| kṛtajñāḥ kṛtavedinaśca tathāgatā arhantaḥ
samyaksaṃbuddhāḥ|

yatkhalu subhūte samyagvadanto vadeyuḥ-kṛtajñaḥ kṛtavedīti, tattathāgataṃ hi te samyagvadanto
vadanti-kṛtajñaḥ kṛtavedīti| yatkhalu subhūte tathāgato'rhan samyaksaṃbuddho yena yena yānenāgataḥ,
yayā yayā pratipadā anuttarāṃ samyaksaṃbodhimabhisaṃbuddhaḥ, tathāgatastadeva
yānaṃ tāmeva pratipadamanugṛhṇīte anuparipālayati, tayaiva kṛtajñatayā kṛtaveditayā| iyaṃ
subhūte tathāgatasya kṛtajñatā kṛtaveditā draṣṭavyā| punaraparaṃ subhūte tathāgatena sarvadharmā
akṛtā akṛtā ityabhisaṃbuddhāḥ, avikṛtā avikṛtā ityamisaṃbuddhāḥ, anabhisaṃskṛtā anabhisaṃskṛtā
ityabhisaṃbuddhāḥ| iyamapi subhūte tathāgatasya kṛtajñatā kṛtaveditā draṣṭavyā|
prajñāpāramitāṃ hyāgamya subhūte tathāgatasyārhataḥ samyaksaṃbuddhasya evaṃ sarvadharmeṣu
jñānaṃ pravṛttam| anenāpi subhūte paryāyeṇa prajñāpāramitā tathāgatānāmarhatāṃ samyaksaṃbuddhānāmasya
lokasya saṃdarśayitrī||

evamukte āyuṣmān subhūtirbhagavantametadavocat-yadā bhagavan sarvadharmā ajānakā apaśyakāḥ,
tadā kathaṃ bhagavan prajñāpāramitā tathāgatānāmarhatāṃ samyaksaṃbuddhānāmasya lokasya saṃdarśayitrī?
evamukte bhagavānāyuṣmantaṃ subhūtimetadavocat-sādhu sādhu subhūte, yastvaṃ tathāgatamarhantaṃ
samyaksaṃbuddhametamarthaṃ paripraśnīkartavyaṃ manyase| subhūtirevamāha-sarvadharmā
ajānakā apaśyakā iti| evametatsubhūte, evametat| sarvadharmā ajānakā apaśyakāḥ|
kathaṃ subhūte sarvadharmā ajānakā apaśyakāḥ? sarvadharmā hi subhūte śūnyāḥ| sarvadharmā
hi subhūte aniśritāḥ| evaṃ hi subhūte sarvadharmā ajānakā apaśyakāḥ| evamete subhūte sarvadharmāḥ
prajñāpāramitāmāgamya tathāgatairabhisaṃbuddhāḥ| evamapi subhūte prajñāpāramitā tathāgatānāmarhatāṃ
samyaksaṃbuddhānāmasya lokasya saṃdarśayitrī rūpasyādṛṣṭatvāt| evaṃ vedanāyāḥ
saṃjñāyāḥ saṃskārāṇāṃ vijñānasyādṛṣṭatvātsaṃdarśayitrī| evaṃ hi subhūte prajñāpāramitā
tathāgatānāmarhatāṃ samyaksaṃbuddhānāmasya lokasya saṃdarśayitrī bhavati||

subhūtirāha-kathaṃ bhagavan rūpasyādṛṣṭatā bhavati? kathaṃ vedanāyāḥ saṃjñāyāḥ saṃskārāṇām?
kathaṃ bhagavan vijñānasyādṛṣṭatā bhavati? bhagavānāha-yadi subhūte na rūpārambaṇaṃ vijñānamutpadyate,
evaṃ rūpasyadṛṣṭatā bhavati| evaṃ vedanā saṃjñā saṃskārāḥ| yadi subhūte na vijñānārambaṇaṃ
vijñānamutpadyate, evaṃ vijñānasyādṛṣṭatā bhavati| yā ca subhūte rūpasyādṛṣṭatā,
yā ca vedanāyāḥ saṃjñāyāḥ saṃskārāṇām, yā ca subhūte vijñānasyādṛṣṭatā, saiva lokasya
dṛṣṭatā bhavati| evaṃ hi subhūte lokastathāgatena dṛṣṭo bhavati| evaṃ hi subhūte prajñāpāramitā
tathāgatānāmarhatāṃ samyaksaṃbuddhānāmasya lokasya saṃdarśayitrī| kathaṃ ca subhūte
prajñāpāramitā lokaṃ saṃdarśayati? iti lokaḥ śūnya iti lokaṃ sūcayati, evaṃ prajñāpayati,
evaṃ lokaṃ saṃdarśayati| iti loko'cintya iti, lokaḥ śānta iti, loko vivikta iti lokaviśuddhyā
lokaṃ sūcayati| evaṃ lokaṃ prajñāpayati, evaṃ saṃdarśayatīti||

āryāṣṭasāhasrikāyāṃ prajñāpāramitāyāṃ lokasaṃdarśanaparivarto nāma dvādaśaḥ||

