|

atha khalvāyuṣmān subhūtirbhagavantametadavocat-sarvadharmānupalambho batāyaṃ bhagavan dharmo
deśyate| nāyaṃ bhagavan dharmaḥ kvacitpratihanyate| apratihatalakṣaṇo batāyaṃ bhagavan dharmaḥ
ākāśasamatayā sarvapadānupalabdhitaḥ| apratimalakṣaṇo batāyāṃ bhagavan dharmo'dvitīyatvāt|
apratilakṣaṇo batāyaṃ bhagavan dharmo niṣpratyarthikatvāt| apado batāyaṃ bhagavan
dharmo'nabhinirvṛttatvāt| anutpādo batāyaṃ bhagavan dharmaḥ sarvopapatyanupapattitvāt| apatho
batāyaṃ bhagavan dharmaḥ sarvapathānupalabdhitvāt||

atha khalu devānāmindro brahmā sahāpatiste ca kāmāvacarā rūpāvacarāśca devaputrā bhagavantametadavocan-anujāto
batāyaṃ bhagavan bhagavataḥ śrāvaka āryasubhūtiḥ sthaviraḥ| tatkasya hetoḥ?
tathā hi bhagavan yaṃ yameva ayamāryasubhūtiḥ sthaviro dharmaṃ deśayati, taṃ tameva dharmaṃ
śūnyatāmārabhya deśayati||

atha khalvāyuṣmān subhūtiḥ śakraṃ devānāmindraṃ brahmāṇaṃ ca sahāpatiṃ tāṃśca kāmāvacarān rūpāvacarāṃśca
devaputrānāmantrayate sma-yaddevaputrā evaṃ vadatha-anujāto'yaṃ subhūtiḥ sthavirastathāgatasyeti|
ajātatvātsubhūtiḥ sthaviro'nujātastathāgatasya| anujātastathatāṃ subhūtiḥ
sthavirastathāgatasya| yathā tathāgatatathatā anāgatā agatā, evaṃ hi subhūtitathatā anāgatā
agatā| evaṃ hi subhūtiḥ sthavirastathāgatatathatāmanujātaḥ| ādita eva subhūtiḥ sthavirastathāgatatathatāmanujātaḥ|
tatkasya hetoḥ? yā hi tathāgatatathatā, sā sarvadharmatathatā|
yā sarvadharmatathatā, sā tathāgatatathatā| yā ca tathāgatatathatā, yā ca sarvadharmatathatā,
saiva subhūteḥ sthavirasya tathatā| tāṃ tathatāmanujātaḥ subhūtiḥ sthaviraḥ| ato'nujātastathāgatasya|
sāpi ca tathatā atathatā| tāṃ tathatāmanujātaḥ| evaṃ hi subhūtiḥ sthavirastathāgatamanujātaḥ|
tathāgatasya yā sā tathatāyāḥ sthititā, tayā sthititayā subhūtiḥ
sthavirastathāgatamanujātaḥ|

yathā tathāgatatathatā avikārā nirvikārā, avikalpā nirvikalpā, evaṃ hi subhūtitathatā avikārā
nirvikārā, avikalpā nirvikalpā| evaṃ hi subhūtiḥ sthavirastayā tathatayā avikāro nirvikāro'vikalpo
nirvikalpastathāgatasyānujātaḥ| yathā ca tathāgatatathatā avikārā nirvikārā avikalpā
nirvikalpā, na kvacitpratihanyate, evaṃ sarvadharmatathatā avikārā nirvikārā avikalpā
nirvikalpā, na kvacitpratihanyate| tatkasya hetoḥ? yā ca tathāgatatathatā, yā ca sarvadharmatathatā,
ekaivaiṣā tathatā advayādvaidhīkārā advayatathatā| na kvacittathatā, na kutaścittathatā,
na kasyacittathatā| yataḥ sā na kasyacittathatā, tataḥ sā tathatā advayādvaidhīkārā
advayatathatā| evaṃ hi subhūtiḥ sthaviro'nujātastathāgatasyākṛtatathatayā| yā ca akṛtatathatā,
na sā kadācinna tathatā| yataśca sā na kadācinna tathatā, tataḥ sā tathatā advayādvaidhīkārā
advayatathatā| evaṃ hi subhūtiḥ sthaviro'nujātastathāgatam| yathā tathāgatatathatā
sarvatra sarvadharmeṣvavikalpā nirvikalpā, evaṃ subhūtitathatā sarvatra sarvadharmeṣvavikalpā
nirvikalpā| evameva ca tathāgatatathatayābhinirmitaḥ subhūtiśceti dvayamapyaluptametadabhinnaṃ
bhedakānupalabdhitaḥ| evaṃ hi subhūtiḥ sthavirastathāgatamanujātaḥ| yathā
tathāgatatathatā nānyatra sarvadharmatathatāyāḥ, evaṃ hi subhūtitathatā nānyatra sarvadharmatathatāyāḥ|
yā nānyatra sarvadharmatathatāyāḥ, na sā kasyacinna tathatā| saiva sā tathatā
sarvadharmatathatā| tāṃ tathatāṃ subhūtiḥ sthaviro'nanyatathatānugamenopagataḥ| na cātra
kaścinna kvacidanugatimupagataḥ| evaṃ hi subhūtiḥ sthavirastathāgatamanujātaḥ| yathā tathāgatatathatā
nātītā na anāgatā na pratyutpannā, evaṃ sarvadharmatathatā nātītā nānāgatā na
pratyutpannā|

evaṃ hi subhūtiḥ sthavirastāṃ tathatāmanujātastathāgatamanujāta ityucyate| tathāgatatathatayāpi
hyanugatastathatāṃ tathāgatatathatayā atītatathatāmanugataḥ| atītatathatayā tathāgatatathatāmanugataḥ|
tathāgatatathatayā anāgatatathatāmanugataḥ| anāgatatathatayā tathāgatatathatāmanugataḥ|
tathāgatatathatayā pratyutpannatathatāmanugataḥ| pratyutpannatathatayā tathāgatatathatāmanugataḥ|
tathāgatatathatayā atītānāgatapratyutpannatathatāmanugataḥ| atītānāgatapratyutpannatathatayā
tathāgatatathatāmanugataḥ| iti hi subhūtitathatā ca atītānāgatapratyutpannatathatā
ca tathāgatatathatā ca advayametadadvaidhīkāram| evaṃ sarvadharmatathatā
ca subhūtitathatā ca advayametadadvaidhīkāram| yaiva ca bhagavato bodhisattvabhūtasya tathatā,
saiva bhagavato'nuttarāṃ samyaksaṃbodhimabhisaṃbuddhasya tathatā| iyaṃ sā tathatā,
yayā tathatayā bodhisattvo mahāsattvo'nuttarāṃ samyaksaṃbodhimabhisaṃbuddhaḥ san tathāgata
iti nāmadheyaṃ labhate| asyāṃ khalu punastathātagatathatāyāṃ nirdiśyamānāyāmiyaṃ mahāpṛthivī
tasyāṃ velāyāṃ ṣaḍvikāramaṣṭādaśamahānimittamakampat, prākampat, saṃprākampat, acalat
prācalat saṃprācalat, avedhat prāvedhat saṃprāvedhat, araṇat prāraṇat saṃprāraṇat, akṣubhyat
prākṣubhyat saṃprākṣubhyat, agarjat prāgarjat saṃprāgarjat tathāgatasyaivānuttarāṃ samyaksaṃbodhimabhisaṃbudhyamānasyeti|
punaraparaṃ subhūtiḥ sthavirastān devaputrānāmantrayate
sma-evaṃ hi devaputrāḥ subhūtiḥ sthavirastathāgatamanujātaḥ||

punaraparaṃ subhūtiḥ sthaviro na rūpamanujāto na vedanāṃ na saṃjñāṃ na saṃskārān na vijñānamanujāto
na srotaāpattiphalamanujāto na sakṛdāgāmiphalaṃ na anāgāmiphalaṃ na arhattvaphalamanujāto
na pratyekabuddhatvamanujāto na buddhatvamanujātaḥ| tatkasya hetoḥ? tathā hi te dharmā
na saṃvidyante nopalabhyante yairanujāyeta, ye cānujāyeran| evaṃ hi subhūtiḥ sthavirastathāgatamanujātaḥ||

atha khalvāyuṣmān śāriputro bhagavantametadavocat-gambhīracaryeyaṃ bhagavan yaduta tathatā|
evamukte bhagavānāyuṣmantaṃ śāriputrametadavocat-evametacchāriputra, evametat| gambhīracaryeyaṃ
śāriputra yaduta yathatā| asmin khalu punastathatānirdeśe nirdiśyamāne trayāṇāṃ bhikṣuśatānāmanupādāyāsravebhyaścittāni
vimuktāni, pañcānāṃ ca bhikṣuṇīśatānāṃ virajo vigatamalaṃ
dharmeṣu dharmacakṣurviśuddham, pañcabhiśca devaputrasahasraiḥ pūrvaparikarmakṛtairanutpattikeṣu
dharmeṣu kṣāntiḥ pratilabdhā, ṣaṣṭeśca bodhisattvānāmanupādāyāsravebhyaścittāni
vimuktāni||

atha khalvāyuṣmān śāriputrasteṣāṃ bodhisattvānāmanupādāyāsravebhyaścittāni vimuktāni viditvā
bhagavantametadavocat-ko bhagavan hetuḥ kaḥ pratyayo yadeteṣāṃ bodhisattvānāmanupādāyāsravebhyaścittāni
vimuktāni? bhagavānāha-etaiḥ śāriputra bodhisattvaiḥ pañcabuddhaśatāni paryupāsitāni,
sarvatra ca dānaṃ dattaṃ śīlaṃ rakṣityaṃ kṣāntyā saṃpāditaṃ vīryamārabdhaṃ dhyānānyutpāditāni|
te khalu punarime prajñāpāramitayā aparigṛhītā upāyakauśalyena ca virahitā
abhūvan| kiṃcāpi śāriputra eteṣāṃ bodhisattvānāmasti mārgaḥ śūnyatā vā ānimittacaryā vā apraṇihitamanasikāratā
vā, atha ca punaretairupāyakauśalyavikalatvādbhūtakoṭiḥ sākṣātkṛtā,
śrāvakabhūmau nirjātāḥ, na buddhabhūmau| tadyathāpi nāma śāriputra pakṣiṇaḥ śakuneryojanaśatiko
vā dviyojanaśatiko vā triyojanaśatiko vā caturyojanaśatiko vā pañcayojanaśatiko vā ātmabhāvo
bhavet| sa trāyastriṃśeṣu deveṣu vartamāno jambūdvīpamāgantavyaṃ manyeta| sa khalu
punaḥ śāriputra pakṣī śakunirajātapakṣo vā bhavet, śīrṇapakṣo vā bhavet, chinnapakṣo vā
bhavet| sa trāyastriṃśato devanikāyādātmānamutsṛjet-iha jambūdvīpe pratiṣṭhāsyāmīti manyeta|
atha tasya pakṣiṇaḥ śakunestataḥ patataḥ ākāśe antarīkṣe sthitasya antarā cittasyaivaṃ
bhavet-aho batāhaṃ punareva trāyastriṃśeṣu deveṣu pratiṣṭheyamiti| tatkiṃ manyase śāriputra
api nu sa pakṣī śakuniḥ pratibalaḥ punareva trāyastriṃśeṣu deveṣu pratiṣṭhātum? āyuṣmān
śāriputra āha-no hīdaṃ bhagavan| bhagavānāha-sacetpunarevaṃ cintayet-aho batāhamakṛto'nupahato
jambūdvīpe pratiṣṭheyamiti| tatkiṃ manyase śāriputra api nu sa pakṣī śakunirakṛto'nupahato
jambūdvīpe pratiṣṭhet? śāriputra āha-no hīdaṃ bhagavan| kṛtaśca sa bhagavan upahataśca
bhavejjambūdvīpe ca patitaḥ san maraṇaṃ vā nigacchet maraṇamātrakaṃ vā duḥkham| tatkasya
hetoḥ? evaṃ hyetadbhagavan bhavati-yadasya mahāṃścātmabhāvo bhavati, pakṣau cāsya na bhavataḥ,
uccācca prapatati||

evamukte bhagavānāyuṣmantaṃ śāriputrametadavocat-evametacchāriputra, evametat| kiṃ cāpi śāriputra
bodhisattvo mahāsattvo'nuttarāyāṃ samyaksaṃbodhau cittānyutpādya gaṅgānadīvālukopamān
kalpāṃstiṣṭhan dānaṃ dadyāt, śīlaṃ rakṣet, kṣāntyā saṃpādayet, vīryamārabheta, dhyānāni,
samāpadyeta, mahaccāsya prasthānaṃ bhavet, mahāṃścāsya cittotpādo bhavedanuttarāṃ samyaksaṃbodhimabhisaṃboddhum|
sacedayaṃ prajñāpāramitayā aparigṛhīta upāyakauśalyena ca virahito
bhavet, evaṃ śrāvakabhūmiṃ vā pratyekabuddhabhūmiṃ vā patati||

punaraparaṃ śāriputra bodhisattvo mahāsattvo'tītānāgatapratyutpannānāṃ buddhānāṃ bhagavatāṃ
tacchīlaṃ taṃ samādhiṃ tāṃ prajñāṃ tāṃ vimuktiṃ tadvimuktijñānadarśanaṃ samanvāharati, ādhārayati
nimittayogena, na sa tathāgatānāmarhatāṃ samyaksaṃbuddhānāṃ śīlaṃ na jānāti na paśyati|
na samādhiṃ na prajñāṃ na vimuktiṃ na vimuktijñānadarśanaṃ tathāgatānāmarhatāṃ samyaksaṃbuddhānāṃ
jānāti, na paśyati| so'jānannapaśyan śūnyatāyāḥ śabdaṃ śṛṇoti| sa taṃ śabdaṃ
nimittīkaroti| taṃ śabdaṃ nimittīkṛtya anuttarāyāṃ samyaksaṃbodhau pariṇāmayitumicchati|
tato veditavyametat-sthāsyatyayaṃ śrāvakabhūmau vā pratyekabuddhabhūmau veti| tatkasya hetoḥ?
evaṃ hyetacchāriputra bhavati-yatprajñāpāramitayā aparigṛhītaḥ upāyakauśalyena ca virahito
bhavati||

śāriputra āha-yathāhaṃ bhagavan bhagavato bhāṣitasyārthamājānāmi-yo bodhisattvaḥ prajñāpāramitayā
aparigṛhītaḥ upāyakauśalyena ca virahitaḥ, kiṃcāpi sa bahunāpi puṇyasaṃbhāreṇa yuktaḥ
kalyāṇamitravirahitaśca bhavati, saṃśayastasyānuttarāṃ samyaksaṃbodhiṃ prāptum| tasmāttarhi
bhagavan bodhisattvena mahāsattvena anuttarāṃ samyaksaṃbodhimabhisaṃboddhukāmena prajñāpāramitā
bhāvayitavyā, upāyakuśalena ca bhavitavyam| evamukte bhagavānāyuṣmantaṃ śāriputrametadavocat-evametacchāriputra,
evametat| yaḥ śāriputra bodhisattvaḥ prajñāpāramitayā aparigṛhītaḥ,
upāyakauśalyena ca virahitaḥ, kiṃcāpi sa bahunā puṇyasaṃbhāreṇa yuktaḥ kalyāṇamitravirahitaśca
bhavati, saṃśayastasyānuttarāṃ samyaksaṃbodhiṃ prāptum| tasmāttarhi śāriputra
bodhisattvena mahāsattvena anuttarāṃ samyaksaṃbodhimabhisaṃboddhukāmena prajñāpāramitā
bhāvayitavyā, upāyakuśalena ca bhavitavyam||

atha khalu śakro devānāmindraḥ sārdhaṃ kāmāvacarairdevaputraiḥ, brahmāpi sahāpatiḥ rūpāvacarairdevaputraiḥ
sārdhaṃ bhagavantametadavocat-gambhīrā bhagavan prajñāpāramitā, durabhisaṃbhavā
bhagavan anuttarā samyaksaṃbodhiḥ| paramadurabhisaṃbhavā bhagavan anuttarā samyaksaṃbodhirabhisaṃboddhum|
atha khalu bhagavāṃstān śakradevendrapramukhān kāmāvacarān devaputrān
sahāpatimahābrahmapramukhān rūpāvacarāṃśca devaputrānāmantrayate sma-evametaddevaputrāḥ,
evametat| gambhīreyaṃ devaputrāḥ prajñāpāramitā| durabhisaṃbhavā anuttarā samyaksaṃbodhiḥ|
paramadurabhisaṃbhavā anuttarā samyaksaṃbodhirabhisaṃboddhuṃ duṣprajñairhīnavīryairhīnādhimuktikairanupāyakuśalaiḥ
pāpamitrasaṃsevibhiḥ||

atha khalvāyuṣmān subhūtirbhagavantametadavocat-yadbhagavānevamāha-durabhisaṃbhavā anuttarā
samyaksaṃbodhiḥ| paramadurabhisaṃbhavā anuttarā samyaksaṃbodhirabhisaṃboddhumiti, kathaṃ bhagavan
durabhisaṃbhavā anuttarā samyaksaṃbodhiḥ? paramadurabhisaṃbhavā anuttarā samyaksaṃbodhirabhisaṃboddhum,
yatra na kaścidabhisaṃbudhyate? tatkasya hetoḥ? śūnyatvādbhagavan sarvadharmāṇām|
na sa kaściddharmaḥ saṃvidyate yo dharmaḥ śakyo'bhisaṃboddhum| tathā hi bhagavan
sarvadharmāḥ śūnyāḥ| yasyāpi bhagavan dharmasya prahāṇāya dharmo deśyate, so'pi dharmo
na saṃvidyate| evaṃ yaścābhisaṃbudhyeta anuttarāṃ samyaksaṃbodhim, yaccābhisaṃboddhavyam,
yaśca jānīyāt, yacca jñātavyam, sarva ete dharmāḥ śūnyāḥ| anenāpi bhagavan paryāyeṇa mamaivaṃ
bhavati-svabhisaṃbhavā anuttarā samyaksaṃbodhirabhisaṃboddhuṃ na durabhisaṃbhaveti|
evamukte bhagavānāyuṣmantaṃ subhūtimetadavocat-asaṃbhavatvātsubhūte durabhisaṃbhavā anuttarā
samyaksaṃbodhiḥ| asadbhūtatvātsubhūte durabhisaṃbhavā anuttarā samyaksaṃbodhiḥ| avikalpatvātsubhūte
durabhisaṃbhavā anuttarā samyaksaṃbodhiḥ| aviṭhapitvātsubhūte durabhisaṃbhavā
anuttarā samyaksaṃbodhiḥ| paramadurabhisaṃbhavā anuttarā samyaksaṃbodhirabhisaṃboddhum||

atha khalvāyuṣmān śāriputra āyuṣmantaṃ subhūtimetadavocat-śūnyamityanenāpyāyuṣman subhūte paryāyeṇa
durabhisaṃbhavā anuttarā samyaksaṃbodhiḥ| paramadurabhisaṃbhavā anuttarā samyaksaṃbodhirabhisaṃboddhum|
tatkasya hetoḥ? na hyāyuṣman subhūte ākāśasyaivaṃ bhavati-ahamanuttarāṃ
samyaksaṃbodhimabhisaṃbhotsye iti| evaṃ ca āyuṣman subhūte ime dharmā abhisaṃboddhavyāḥ|
tatkasya hetoḥ? ākāśasamā hyāyuṣman subhūte sarvadharmāḥ| yadi cāyuṣman subhūte svabhisaṃbhavā
bhavedanuttarā samyaksaṃbodhiḥ, na tvevaṃ gaṅgānadīvālukopamā bodhisattvā vivarterannanuttarāyāḥ
samyaksaṃbodheḥ| yasmāttarhyāyuṣman subhūte gaṅgānadīvālukopamā bodhisattvā
vivartante'nuttarayāḥ samyaksaṃbodheḥ, tasmādāyuṣman subhūte evaṃ vijñāyate-durabhisaṃbhavā
anuttarā samyaksaṃbodhiḥ| paramadubhisaṃbhavā anuttarā samyaksaṃbodhirabhisaṃboddhumiti||

evamukte āyuṣman subhūtirāyuṣmantaṃ śāriputrametadavocat-kiṃ punarāyuṣman śāriputra rūpaṃ vivartate
anuttarāyāḥ samyaksaṃbodheḥ? śāriputra āha-no hīdamāyuṣman subhūte| subhūtirāha-kiṃ
punarāyuṣman śāriputra anyatra rūpātsa dharmaḥ, yo vivartate'nuttarāyāḥ samyaksaṃbodheḥ?
āha-no hīdamāyuṣman subhūte| subhūtirāha-kiṃ punarāyuṣman śāriputra vedanā saṃjñā saṃskārā
vijñānaṃ vivartate'nuttarāyāḥ samyaksaṃbodheḥ? āha-no hīdamāyuṣman subhūte| subhūtirāha-kiṃ
punarāyuṣman śāriputra anyatra vedanāyāḥ saṃjñāyāḥ saṃskārebhyo'nyatra vijñānāt sa dharmaḥ,
yo vivartate'nuttarāyāḥ samyaksaṃbodheḥ? āha-no hīdamāyuṣman subhūte| subhūtirāha-kiṃ
punarāyuṣman śāriputra yā rūpatathatā, sā vivartate'nuttarāyāḥ samyaksaṃbodheḥ? āha-no hīdamāyuṣman
subhūte| subhūtirāha-kiṃ punarāyuṣman śāriputra yā vedanātathatā saṃjñātathatā
saṃskāratathatā, yā vijñānatathatā, sā vivartate'nuttarāyāḥ samyaksaṃbodheḥ? āha-no hīdamāyuṣman
subhūte| subhūtirāha-kiṃ punarāyuṣman śāriputra anyatra rūpatathatāyāḥ sa dharmaḥ,
yo vivartate'nuttarāyāḥ samyaksaṃbodheḥ? āha-no hīdamāyuṣman subhūte| subhūtirāha-kiṃ punarāyuṣman
śāriputra anyatra vedanātathatāyāḥ saṃjñātathatāyāḥ saṃskāratathatāyāḥ, anyatra
vijñānatathatāyāḥ sa dharmaḥ, yo vivartate'nuttarāyāḥ samyaksaṃbodheḥ? āha-no hīdamāyuṣman
subhūte| subhūtirāha-kiṃ punarāyuṣman śāriputra rūpamabhisaṃbudhyate anuttarāṃ samyaksaṃbodhim?
āha-no hīdamāyuṣman subhūte| subhūtirāha-kiṃ punarāyuṣman śāriputra vedanā saṃjñā saṃskārā
vijñānamabhisaṃbudhyate anuttarāṃ samyaksaṃbodhim? āha-no hīdamāyuṣman subhūte|

subhūtirāha-kiṃ punarāyuṣman śāriputra anyatra rūpātsa dharmaḥ, yo'nuttarāṃ samyaksaṃbodhimabhisaṃbudhyate?
āha-no hīdamāyuṣman subhūte| subhūtirāha-kiṃ punarāyuṣman śāriputra anyatra
vedanāyāḥ saṃjñāyāḥ saṃskārebhyaḥ, anyatra vijñānātsa dharmaḥ, yo'nuttarāṃ samyaksaṃbodhimabhisaṃbudhyate?
āha-no hīdamāyuṣman subhūte| subhūtirāha-kiṃ punarāyuṣman śāriputra rūpatathatā
anuttarāṃ saṃbodhimabhisaṃbudhyate? āha-no hīdamāyuṣman subhūte| subhūtirāha-kiṃ
punarāyuṣman śāriputra vedanātathatā saṃjñātathatā saṃskāratathatā vijñānatathatā anuttarāṃ
samyaksaṃbodhimabhisaṃbudhyate? āha-no hīdamāyuṣman subhūte| subhūtirāha-kiṃ punarāyuṣman
śāriputra anyatra rūpatathatāyāḥ sa dharmaḥ, yo'nuttarāṃ samyaksaṃbodhimabhisaṃbudhyate?
āha-no hīdamāyuṣman subhūte| subhūtirāha-kiṃ punarāyuṣman śāriputra anyatra vedanātathatāyāḥ
saṃjñātathatāyāḥ saṃskāratathatāyāḥ, anyatra vijñānatathatāyāḥ sa dharmaḥ, yo'nuttarāṃ
samyaksaṃbodhimabhisaṃbudhyate? āha-no hīdamāyuṣman subhūte| subhūtirāha-kiṃ punarāyuṣman
śāriputra rūpaṃ boddhavyamanuttarāyāṃ samyaksaṃbodhau? āha-no hīdamāyuṣman subhūte| subhūtirāha-kiṃ
punarāyuṣman śāriputra vedanā saṃjñā saṃskārā vijñānaṃ boddhavyamanuttarāyāṃ samyaksaṃbodhau?
āha-no hīdamāyuṣman subhūte| subhūtirāha-kiṃ punarāyuṣman śāriputra anyatra
rūpātsa dharmaḥ, yo boddhavyo'nuttarāyāṃ samyaksaṃbodhau? āha-no hīdamāyuṣman subhūte| subhūtirāha-kiṃ
punarāyuṣman śāriputra anyatra vedanāyāḥ saṃjñāyāḥ saṃskārebhyaḥ, anyatra vijñānātsa
dharmaḥ yo boddhavyo'nuttarāyāṃ samyaksaṃbodhau ? āha-no hīdamāyuṣman subhūte | subhūtirāha-kiṃ
punarāyuṣman śāriputra rūpatathatā boddhavyā anuttarāyāṃ samyaksaṃbodhau? āha-no
hīdamāyuṣman subhūte| subhūtirāha-kiṃ punarāyuṣman śāriputra vedanātathatā saṃjñātathatā
saṃskāratathatā vijñānatathatā boddhavyā anuttarāyāṃ samyaksaṃbodhau? āha-no hīdamāyuṣman
subhūte| subhūtirāha-kiṃ punarāyuṣman śāriputra anyatra rūpatathatāyāḥ sa dharmaḥ, yo
boddhavyo'nuttarāyāṃ samyaksaṃbodhau? āha-no hīdamāyuṣman subhūte| subhūtirāha-kiṃ punarāyuṣman
śāriputra anyatra vedanātathatāyāḥ saṃjñātathatāyāḥ saṃskāratathatāyāḥ, anyatra vijñānatathatāyāḥ
sa dharmaḥ, yo boddhavyo'nuttarāyāṃ samyaksaṃbodhau? āha-no hīdamāyuṣman subhūte|
subhūtirāha-takiṃ manyase āyuṣman śāriputra tathatā vivartate anuttarāyāḥ samyaksaṃbodheḥ?
āha-no hīdamāyuṣman subhūte|

subhūtirāha-tatkiṃ manyase āyuṣman śāriputra tathatāyāṃ sa dharmaḥ, yo vivartate anuttarāyāḥ
samyaksaṃbodheḥ? āha-no hīdamāyuṣman subhūte| subhūtirāha-tatkatamaḥ punarāyuṣman śāriputra
sa dharmo yo vivartate anuttarāyāḥ samyaksaṃbodheḥ? yastasyāmeva dharmatāyāṃ sthitaḥ sarvadharmāsthānayogena?
katamo vā punaḥ sa śāriputra dharmo yā tathatā? kaccidvā punarāyuṣman
śāriputra tathatā vivartiṣyate? āha-no hīdamāyuṣman subhūte| subhūtirāha-evamāyuṣman śāriputra
satyataḥ sthitito'nupalabhyamānānāṃ sarvadharmāṇāṃ katamaḥ sa dharmaḥ, yo vivartiṣyate
anuttarayāḥ samyaksaṃbodheḥ? evamukte āyuṣmān śāriputra āyuṣmantaṃ subhūtimetadavocat-yayā
dharmanayajātyā āyuṣmān subhūtiḥ sthaviro nirdiśati, tayā na sa kaściddharmo yo vivartate'nuttarāyāḥ
samyaksaṃbodheḥ| ye ca khalu punarime āyuṣman subhūte trayo bodhisattvayānikāḥ
pudgalāstathāgatenākhyātāḥ, eṣāṃ trayāṇāṃ vyavasthānaṃ na bhavati| ekameva hi yānaṃ
bhavati yaduta buddhayānaṃ bodhisattvayānaṃ yathā āyuṣmataḥ subhūternirdeśaḥ||

atha khalvāyuṣmān pūrṇo maitrāyaṇīputra āyuṣmantaṃ śāriputrametadavocat-kiṃ punarāyuṣman śāriputra
āyuṣmān subhūtiḥ sthaviraḥ ekamapi bodhisattvaṃ nābhyupagacchati śrāvakayānikaṃ vā
pratyekabuddhayānikaṃ vā mahāyānikaṃ vā| praṣṭavyastāvadayamāyuṣmān subhūtiḥ sthaviraḥ| atha
khalvāyuṣmān śāriputra āyuṣmantaṃ subhūtimetadavocat-kiṃ punastvamāyuṣman subhūte ekamapi
bodhisattvaṃ nābhyupagacchasi śrāvakayānikaṃ vā pratyekabuddhayānikaṃ vā mahāyānikaṃ vā?
subhūtirāha-kiṃ punarāyuṣman śāriputra yā tathatāyāstathatā, tatra tathatāyāmekamapi bodhisattvaṃ
samanupaśyasi śrāvakayānikaṃ vā pratyekabuddhayānikaṃ vā mahāyānikaṃ vā? śāriputra
āha-na hyetadāyuṣman subhūte| tathatāpi tāvat tribhirākārairnopalabhyate, prāgeva bodhisattvaḥ|
subhūtirāha-kiṃ punarāyuṣman śāriputra tathatā ekenāpyākāreṇopalabhyate? āha-na hyetadāyuṣman
subhūte| subhūtirāha-kaccitpunastvamāyuṣman śāriputra tathatāyāmekamapi bodhisattvadharmaṃ
samanupaśyasi? āha-na hyetadāyuṣman subhūte| subhūtirāha- evamāyuṣman śāriputra
satyataḥ sthititastasya bodhisattvadharmasyānupalabhyamānasya kutastavaivaṃ bhavati-ayaṃ
śrāvakayānikaḥ, ayaṃ pratyekabuddhayānikaḥ, ayaṃ mahāyānika iti? evameteṣāmāyuṣman śāriputra
bodhisattvānāṃ tathatāyāṃ pravibhāvyamānānāmaviśeṣatāṃ nirviśeṣatāṃ nirnānākaraṇatāṃ
śrutvā yasya bodhisattvasya mahāsattvasya cittaṃ nāvalīyate na saṃlīyate na pṛṣṭhībhavati,
veditavyametat-niryāsyatyayaṃ bodhisattvo mahāsattvo bodhyā iti||

atha khalu bhagavānāyuṣmantaṃ subhūtimetadavocat-sādhu sādhu subhūte| evametatsubhūte, evametat|
pratibhāti te subhūte yathāpi nāma tathāgatānubhāvena buddhādhiṣṭhānenedaṃ vadasi| evameteṣāṃ
bodhisattvānāṃ tathatāyāṃ pravibhāvyamānānāmaviśeṣatāṃ nirviśeṣatāṃ nirnānākaraṇatāṃ
śrutvā yasya bodhisattvasya mahāsattvasya cittaṃ nāvalīyate na saṃlīyate na pṛṣṭhībhavati,
veditavyametat-niryāsyatyayaṃ bodhisattvo mahāsattvo bodhyā iti| atha khalvāyuṣmān śāriputro
bhagavantametadavocat-katamayā bhagavan bodhyā niryāsyatyayaṃ bodhisattvo mahāsattvaḥ?
bhagavānāha-anuttarayā śāriputra samyaksaṃbodhyā niryāsyatyayaṃ bodhisattvo mahāsattvaḥ||

atha khalvāyuṣmān subhūtirbhagavantametadavocat-anuttarāyāṃ bhagavan samyaksaṃbodhau niryātukāmena
bodhisattvena mahāsattvena kathaṃ sthātavyaṃ kathaṃ śikṣitavyam? bhagavānāha-anuttarāyāṃ
subhūte samyaksaṃbodhau niryātukāmena bodhisattvena mahāsattvena sarvasattveṣu samaṃ
sthātavyam| sarvasattveṣu samaṃ cittamutpādayitavyam| na viṣamacittena pare ālambitavyāḥ|
maitracittena pare ālambitavyāḥ| hitacittena pare ālambitavyāḥ| kalyāṇacittena pare ālambitavyāḥ|
nihatamānacittena pare ālambitavyāḥ| apratihatacittena pare ālambitavyāḥ| avirhisācittena
pare ālambitavyāḥ| aviheṭhanācittena pare ālambitavyāḥ| sarvasattveṣu mātṛsaṃjñāmupasthāya
pitṛsaṃjñāṃ putrasaṃjñāṃ duhitṛsaṃjñāṃ copasthāpya pare ālambitavyāḥ| evaṃ hi subhūte
bodhisattvena mahāsattvena anuttarāṃ samyaksaṃbodhimabhisaṃboddhukāmena sarvasattvānāmantike
sthātavyam, evaṃ śikṣitavyam-sarvasattvānāmahaṃ nātha iti| svayaṃ ca sarvapāpanivṛttau
sthātavyam| dānaṃ dātavyaṃ śīlaṃ rakṣitavyaṃ kṣāntyā saṃpādayitavyaṃ vīryamārabdhavyaṃ
dhyānaṃ samāpattavyaṃ prajñāyāṃ parijayaḥ kartavyaṃ, anulomapratilomapratītyasamutpādo
vyavalokayitavyaḥ, anyeṣāmapi tatra samādāpakena tadvarṇavādinā tatsamanujñena ca bhavitavyam|
evaṃ satyeṣu yāvadbodhisattvanyāmāvakrāntau sattvaparipācane ca sthitvā anyeṣāmapi tatra
samādāpakena tadvarṇavādinā tatsamanujñena ca bhavitavyam| tasyaivaṃ spṛhayata evaṃ śikṣamāṇasya
anāvaraṇaṃ rūpaṃ yāvaddharmasthitiranāvaraṇā bhaviṣyatīti||

āryāṣṭasāhasrikāyāṃ prajñāpāramitāyāṃ tathatāparivarto nāma ṣoḍaśaḥ||

