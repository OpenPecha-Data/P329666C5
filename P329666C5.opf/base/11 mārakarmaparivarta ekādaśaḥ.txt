|

atha khalu āyuṣmān subhūtirbhagavantametadavocat-guṇā ime bhagavaṃsteṣāṃ kulaputrāṇāṃ kuladuhitṝṇāṃ
ca bhagavatā parikīrtitāḥ| kecitpunarbhagavaṃsteṣāmantarāyā utpatsyante? evamukte
bhagavānāyuṣmantaṃ subhūtimetadavocat-bahūni subhūte teṣāṃ mārakarmāṇyantarāyakarāṇyutpasyante|
subhūtirāha-kiyadrūpāṇi bhagavaṃsteṣāṃ bahūni mārakarmāṇyantarāyakarāṇyutpatsyante?
bhagavānāha-teṣāṃ subhūte bodhisattvānāṃ mahāsattvānāṃ prajñāpāramitāṃ bhāṣamāṇānāṃ cireṇa
pratibhānamutpatsyate| idaṃ subhūte prathamaṃ mārakarma veditavyam| tadapi ca pratibhānaṃ
jāyamānameva vikṣepsyate| idamapi subhūte mārakarma veditavyam| te vijṛmbhamāṇā hasanta uccagghayanto
likhiṣyanti| idamapi subhūte mārakarma veditavyam| vikṣiptacittāḥ paryavāpsyanti|
idamapi subhūte mārakarma veditavyam| anyonyavijñānasamaṅgino likhiṣyanti| idamapi subhūte
mārakarma veditavyam| smṛtiṃ na pratilapsyante| idamapi subhūte mārakarma veditavyam|
parasparamupahasanto likhiṣyanti| idamapi subhūte mārakarma veditavyam| parasparamuccagghayamānā
likhiṣyanti| idamapi subhūte mārakarma veditavyam| vikṣiptacakṣuṣo likhiṣyanti| idamapi
subhūte mārakarma veditavyam| likhatāmanyonyaṃ visāmagrī bhaviṣyati| idamapi subhūte
mārakarma veditavyam| na vayamatra gādhaṃ nāsvādaṃ labhāmahe ityutthāyāsanātprakramiṣyanti|
idamapi subhūte mārakarma veditavyam|

na vayamatra vyākṛtāḥ prajñāpāramitāyāmityaprasannacittā utthāyāsanātprakramiṣyanti| idamapi
subhūte mārakarma veditavyam| na no'tra grāmasya vā nagarasya vā nigamasya vā nāmadheyaṃ
parigṛhītaṃ yatra no janma, na no'tra nāma gotraṃ vā gṛhītam, na mātāpitrornāma gotraṃ vā
gṛhītam, nāpi kulasya yatra no janmeti, te prajñāpāramitāṃ na śrotavyāṃ maṃsyante, tato'pakramitavyaṃ
maṃsyante| yathā yathā ca apakramiṣyanti, tairyāvadbhiścittotpādaistathā tathā
tāvataḥ kalpān saṃsārasya punaḥ punaḥ parigrahīṣyanti, yatra taiḥ punareva yogamāpattavyaṃ
bhaviṣyati| tatkasmāt? imāṃ hi subhūte prajñāpāramitāmaśṛṇvanto bodhisattvā mahāsattvā laukikalokottareṣu
dharmeṣu na nirjāyante| idamapi subhūte teṣāṃ mārakarma veditavyam| punaraparaṃ
subhūte bodhisattvayānikāḥ pudgalā imāṃ prajñāpāramitāṃ sarvajñajñānasyāhārikāṃ vivarjya
utsṛjya ye te sūtrāntā naiva sarvajñajñānasyāhārikāstān paryeṣitavyān maṃsyante| idamapi
subhūte teṣāṃ mārakarma veditavyam|

yathā khalu punaḥ subhūte na laukikalokottareṣu śikṣitukāmā na laukikalokottareṣu dharmeṣu niryātukāmā
iha prajñāpāramitāyāṃ na śikṣante| prajñāpāramitāyāmaśikṣamāṇā na laukikalokottareṣu
dharmeṣu niryānti| evaṃ te parīttabuddhayo laukikalokottarāṇāṃ yathābhūtaparijñāyā mūlaṃ
prajñāpāramitāṃ vivarjya utsṛjya praśākhāmadhyālambitavyāṃ maṃsyante| tadyathāpi nāma
subhūte kukkuraḥ svāmino'ntikātpiṇḍāṃśchorayitvā karmakarasyāntikātkavalaṃ paryeṣitavyaṃ
manyeta, evameva subhūte bhaviṣyantyanāgate'dhvani eke bodhisattvayānikāḥ, pudgalāḥ, ye imāṃ
prajñāpāramitāṃ sarvajñajñānasya mūlaṃ chorayitvā śākhāpatrapalālabhūte śrāvakapratyekabuddhayāne
sāraṃ vṛddhatvaṃ paryeṣitavyaṃ maṃsyante| idamapi subhūte teṣāṃ mārakarma veditavyam|
tatkasya hetoḥ? na hi te'lpabuddhayo jñāsyanti-prajñāpāramitā āhārikā sarvajñajñānasyeti|
te prajñāpāramitāṃ vivarjya utsṛjya chorayitvā tato'nye sūtrāntā ye śrāvakabhūmimabhivadanti,
pratyekabuddhabhūmimabhivadanti, tānadhikataraṃ paryavāptavyān maṃsyante| śākhāpatrapalālopamāḥ
pratipannāste tathārūpā bodhisattvā veditavyāḥ| tatkasya hetoḥ? na hi subhūte
bodhisattvena mahāsattvenaivaṃ śikṣitavyaṃ yathā śrāvakayānikāḥ pratyekabuddhayānikā
vā pudgalāḥ śikṣante| kathaṃ ca subhūte śrāvakayānikāḥ pratyekabuddhayānikā vā pudgalāḥ śikṣante?
teṣāṃ subhūte evaṃ bhavati-ekamātmānaṃ damayiṣyāmaḥ, ekamātmānaṃ śamayiṣyāmaḥ, ekamātmānaṃ
parinirvāpayiṣyāmaḥ, ityātmadamaśamathaparinirvāṇāya sarvakuśalamūlābhisaṃskāraprayogānārabhante|
na khalu punaḥ subhūte bodhisattvena mahāsattvenaivaṃ śikṣitavyam| api tu
khalu punaḥ subhūte bodhisattvena mahāsattvenaivaṃ śikṣitavyam-ātmānaṃ ca tathatāyāṃ sthāpayiṣyāmi
sarvalokānugrahāya, sarvasattvānapi tathatāyāṃ sthāpayiṣyāmi, aprameyaṃ sattvadhātuṃ
parinirvāpayiṣyāmīti| sarvakuśalamūlābhisaṃskāraprayogā bodhisattvena mahāsattvenaivamārabdhavyāḥ,
na ca tairmantavyam| tadyathāpi nāma subhūte kaścideva puruṣo hastinamapaśyan
hastino varṇasaṃsthāne paryeṣeta| so'ndhakāre hastinaṃ labdhvā yena prakāśaṃ tenopanidhyāyeta|
tenopanidhyāyan hastipadaṃ paryeṣitavyaṃ manyeta|

hastipadācca hastino varṇasaṃsthāne grahītavye manyeta| tatkiṃ manyase subhūte api nu sa paṇḍitajātīyaḥ
purūṣo bhavet? subhūtirāha-no hīdaṃ bhagavan| bhagavānāha-evameva subhūte tathārūpāste
bodhisattvayānikāḥ pudgalā veditavyāḥ, ya imāṃ prajñāpāramitāmajānānā aparipṛcchantastāṃ
chorayitvā anuttarāṃ samyaksaṃbodhimabhisaṃboddhukāmā ye te sūtrāntāḥ śrāvakabhūmimabhivadanti,
pratyekabuddhabhūmimabhivadanti, tān paryeṣitavyān maṃsyante| idamapi subhūte
teṣāṃ mārakarma veditavyam| tadyathāpi nāma subhūte ratnārthikaḥ puruṣo mahāsamudraṃ dṛṣṭvā
nāvagāheta, ratnāni na nidhyāyet nādhyālambeta| sa ratnahetorgoṣpadaṃ paryeṣitavyaṃ manyeta|
sa goṣpadodakena mahāsamudraṃ samīkartavyaṃ manyeta| tatkiṃ manyase subhūte-api nu
sa paṇḍitajātīyaḥ puruṣo veditavyaḥ? subhūtirāha-no hīdaṃ bhagavan| bhagavānāha-evameva subhūte
tathārūpāste bodhisattvayānikāḥ pudgalā veditavyāḥ, ya imāṃ gambhīrāṃ prajñāpāramitāṃ
labdhvāpyanavagāhamānā avijānantastakṣyanti| ye ca sūtrāntāḥ śrāvakabhūmimabhivadanti, pratyekabuddhabhūmimabhivadanti
alpotsukavihāritayā tān paryeṣitavyān maṃsyante| yatra bodhisattvayānaṃ
na saṃvarṇyate, kevalamātmadamaśamathaparinirvāṇameva ityapi pratisaṃlayanamiti|
srotaāpattiphalaṃ prāpnuyāmiti, sakṛdāgāmiphalamityanāgāmiphalamityarhattvaṃ prāpnuyāmiti,
pratyekabodhiṃ prāpnuyāmiti, dṛṣṭa eva dharme anupādāya āsravebhyaścittaṃ vimocya parinirvāpayāmiti|
idamucyate śrāvakapratyekabuddhabhūmipratisaṃyuktamiti| nātra bodhisattvairmahāsattvairevaṃ
cittamutpādayitavyam| tatkasya hetoḥ? mahāyānasaṃprasthitā hi subhūte bodhisattvā
mahāsattvā mahāsaṃnāhasaṃnaddhā bhavanti| na taiḥ kadācidalpotsukatāyāṃ cittamutpādayitavyam|

tatkasya hetoḥ? lokapariṇāyakā hi bhavanti te satpuruṣā lokārthakarāḥ| tasmāttairnityakālaṃ
satatasamitaṃ ṣaṭpāramitāsu śikṣitavyam| ye ca khalu punaḥ subhūte aparipakvakuśalamūlāḥ parīttakubuddhikā
mṛdukādhyāśayā bodhisattvayānikāḥ pudgalāḥ, te ṣaṭpāramitāpratisaṃyuktān
sūtrāntānajānānā anavabuddhyamānā imāṃ prajñāpāramitāṃ chorayitvā ye te sūtrāntāḥ śrāvakapratyekabuddhabhūmimabhivandanti,
tān paryeṣitavyān maṃsyante| idamapi subhūte mārakarma veditavyaṃ
teṣāṃ tathārūpāṇāṃ bodhisattvayānikānāṃ pudgalānām tadyathāpi nāma subhūte palagaṇḍo
vā palagaṇḍāntevāsī vā vaijayantasya prāsādasya pramāṇena prāsādaṃ kartukāmo nirmātukāmaḥ
syāt| sa sūryācandramasorvimānapramāṇaṃ maṇḍalaṃ paryeṣeta| paryeṣamāṇaḥ sa sūryācandramasorvimānaṃ
paśyet| sa tataḥ pramāṇaṃ grahītavyaṃ manyate| tatkiṃ manyase subhūte vaijayantaprāsādapramāṇaṃ
prāsādaṃ kartukāmena nirmātukāmena sūryācandramasorvimānātpramāṇaṃ grahītavyaṃ
bhavati? subhūtirāha-no hīdaṃ bhagavan| bhagavānāha-evameva subhūte bhaviṣyantyanāgate'dhvani
eke bodhisattvayānikāḥ pudgalāḥ, ye prajñāpāramitāṃ śrutvā prajñāpāramitāṃ labdhvā
prajñāpāramitāṃ riñcitvā prajñāpāramitāmutsṛjya śrāvakapratyekabuddhabhūmipratisaṃyuktaiḥ
sūtrāntaiḥ sarvajñatāṃ paryeṣitavyāṃ maṃsyante, ye te sūtrāntā evamabhivadanti-ekamātmānaṃ
damayiṣyāmaḥ, ekamātmānaṃ śamayiṣyāmaḥ, ekamātmānaṃ parinirvāpayiṣyāma iti| kevalamātmadamaśamathaparinirvāṇamevopanayanti,
tathārūpān sūtrāntān paryeṣyante, tathā ca śikṣitavyaṃ
maṃsyante| tatkiṃ manyase subhūte api nu te paṇḍitajātīyāḥ bodhisattvā veditavyāḥ? subhūtirāha-no
hīdaṃ bhagavan| bhagavānāha-idamapi subhūte teṣāṃ mārakarma veditavyam| tadyathāpi
nāma subhūte kaścideva puruṣo rājānaṃ ca cakravartinaṃ bhraṣṭukāmo bhavet, sa rājānaṃ
cakravartinaṃ paśyet| dṛṣṭvā ca īdṛśo rājā cakravartī varṇena saṃsthānena tejasā ṛddhyā
ceti nimittaṃ gṛhītvā koṭṭarājaṃ paśyet| sa tasya koṭṭarājasya varṇaṃ saṃsthānaṃ teja ṛddhiṃ
ca nimittaṃ ca gṛhītvā apratibalo viśeṣagrahaṇaṃ prati evaṃ vadet-īdṛśa eva sa rājā cakravartī
varṇena saṃsthānena tejasā ṛddhyā ca nimittena ceti| tatkiṃ manyase subhūte api nu
sa paṇḍitajātīyaḥ puruṣo veditavyo yaścakravartinaṃ koṭṭarājena samīkartavyaṃ manyeta? subhūtirāha-no
hīdaṃ bhagavan|

bhagavānāha-evameva subhūte bhaviṣyantyanāgate'dhvani eke bodhisattvayānikāḥ pudgalāḥ, ya imāṃ
prajñāpāramitāṃ śrutvā prajñāpāramitāṃ labdhvā prajñāpāramitāṃ riñcitvā prajñāpāramitāmutsṛjya
śrāvakapratyekabuddhabhūmipratisaṃyuktaiḥ sūtrāntaiḥ sarvajñatāṃ paryeṣitavyāṃ maṃsyante|
idamapi subhūte teṣāṃ mārakarma veditavyam| na khalu punarahaṃ subhūte ebhirevaṃrūpaiḥ
śrāvakapratyekabuddhabhūmipratisaṃyuktaiḥ sūtrāntairbodhisattvasya mahāsattvasya sarvajñatāṃ
paryeṣitavyāṃ vadāmi| api tu khalu punaḥ subhūte yattathāgatena prajñāpāramitāyāṃ
bodhisattvānāṃ mahāsattvānāmupāyakauśalyamākhyātam, tatrāśikṣitvā bodhisattvo mahāsattvo na
niryāsyatyanuttarāyāṃ samyaksaṃbodhau| tatkasya hetoḥ? dhandhako hyanyeṣu sūtrānteṣu bodhisattvasamudāgamaḥ|
tasmāttarhi subhūte tathāgata enāmanuśaṃsāṃ prajñāpāramitāyāṃ paśyan
anekaparyāyeṇa bodhisattvān mahāsattvānasyāṃ prajñāpāramitāyāṃ saṃdarśayati samādāpayati samuttejayati
saṃpraharṣayati saṃniveśayati pratiṣṭhāpayati-evaṃ bodhisattvā mahāsattvā avinivartanīyā
bhaveyuranuttarāyāḥ samyaksaṃbodheriti| tatkiṃ manyase subhūte api nu paṇḍitajātīyāste
bodhisattvāḥ pratibhānti, ye avinivartanīyayānaṃ mahāyānamavāpya samāsādya punareva
tadvivarjya vivartya hīnayānaṃ paryeṣitavyaṃ maṃsyante? subhūtirāha-no hīdaṃ bhagavan|
bhagavānāha-tadyathāpi nāma subhūte bubhukṣitaḥ puruṣaḥ śatarasaṃ bhojanaṃ labdhvā hitavipākaṃ
sukhavipākaṃ yāvadāyuḥparyantaṃ kṣutpipāsānivartakam, tadapāsya ṣaṣṭikodanaṃ paryeṣitavyaṃ
manyeta| ṣaṣṭikodanaṃ labdhvā śatarasaṃ bhojanamutsṛjya vivarjya taṃ ṣaṣṭikodanaṃ paribhoktavyaṃ
manyeta|

tatkiṃ manyase subhūte api nu sa puruṣaḥ paṇḍitajātīyo bhavet? subhūtirāha-no hīdaṃ bhagavan|
bhagavānāha-evameva subhūte bhaviṣyantyanāgate'dhvani eke bodhisattvāḥ, ya imāṃ prajñāpāramitāṃ
śrutvā prajñāpāramitāṃ labdhvā prajñāpāramitāṃ riñciṣyanti, prajñāpāramitāmutsrakṣyanti
prajñāpāramitāṃ chorayiṣyanti, prajñāpāramitāṃ dūrīkariṣyanti, prajñāpāramitāṃ riñcitvā
prajñāpāramitāmutsṛjya prajñāpāramitāṃ chorayitvā prajñāpāramitāṃ dūrīkṛtya tataḥ śrāvakapratyekabuddhayānapratisaṃyuktān
sūtrāntān paryeṣitavyān maṃsyante| ye te sūtrāntāḥ śrāvakapratyekabuddhabhūmimabhivadanti,
taiḥ sarvajñatāṃ paryeṣitavyāṃ maṃsyante| tatkiṃ manyase
subhūte api nu paṇḍitajātīyāste bodhisattvā veditavyāḥ? subhūtirāha-no hīdaṃ bhagavan|
bhagavānāha-idamapi subhūte teṣāṃ mārakarma veditavyam| tadyathāpi nāma subhūte kaścideva
puruṣo'nardhyaṃ maṇiratnaṃ labdhvā alpārdhyeṇa alpasāreṇa maṇiratnena sārdhaṃ samīkartavyaṃ
manyeta| tatkiṃ manyase subhūte api nu sa paṇḍitajātīyaḥ puruṣo veditavyaḥ? subhūtirāha-no
hīdaṃ bhagavan| bhagavānāha-evameva subhūte bhaviṣyantyanāgate'dhvani eke bodhisattvayānikāḥ
pudgalāḥ, ya idaṃ gambhīraṃ prabhāsvaraṃ prajñāpāramitāratnaṃ labdhvā śrutvā śrāvakapratyekabuddhayānena
samīkartavyaṃ maṃsyante, śrāvakapratyekabuddhabhūmau ca sarvajñatāmupāyakauśalyaṃ
ca paryeṣitavyaṃ maṃsyante| tatkiṃ manyase subhūte api nu paṇḍitajātīyāste bodhisattvā
veditavyāḥ? subhūtirāha-no hīdaṃ bhagavan| bhagavānāha-idamapi subhūte teṣāṃ bodhisattvānāṃ
mahāsattvānāṃ mārakarma veditavyam| punaraparaṃ subhūte asyāṃ gambhīrāyāṃ prajñāpāramitāyāṃ
bhāsyamāṇāyāṃ deśyamānāyāmupadiśyamānāyāmuddiśyamānāyāmudgṛhyamāṇāyāṃ vācyamānāyāṃ
svādhyāyyamānāyāmantaśo likhyamānāyāmapi bahūni pratibhānānyutpatsyante, yāni cittavikṣepaṃ
kariṣyanti| idamapi subhūte teṣāṃ bodhisattvānāṃ mahāsattvānāṃ mārakarma veditavyam||

evamukte āyuṣmān subhūtirbhagavantametadavocat-śakyā punarbhagavan prajñāpāramitā likhitum?
bhagavānāha-no hīdaṃ sūbhūte| ye kecitsubhūte prajñāpāramitāṃ lipyakṣarairlikhitvā prajñāpāramitā
likhiteti maṃsyante, asatīti vā akṣareṣu prajñāpāramitāmabhinivekṣyante, anakṣareti
vā, idamapi subhūte teṣāṃ mārakarma veditavyam||

punaraparaṃ subhūte prajñāpāramitāyāṃ likhyamānāyāṃ deśamanasikārā utpatsyante, grāmanagaranigamajanapadarāṣṭrarājadhānīmanasikārā
utpatsyante, udyānamanasikārā utpatsyante, gurumanasikārā
utpatsyante, ākhyānamanasikārā utpatsyante, cauramanasikārā utpatsyante, gulmasthānamanasikārā
utpatsyante, viśikhāmanasikārā utpatsyante, śibikāmanasikārā utpatsyante, sukhamanasikārā
utpatsyante, duḥkhamanasikārā utpatsyante, bhayamanasikārā utpatsyante, strīmanasikārā
utpatsyante, puruṣamanasikārā utpatsyante, napuṃsakamanasikārā utpatsyante, priyāpriyavyatyastamanasikārā
utpatsyante, mātāpitṛpratisaṃyuktā manasikārā utpatsyante, bhrātṛbhaginīpratisaṃyuktā
manasikārā utpatsyante, mitrabāndhavasālohitāmātyapratisaṃyuktā manasikārā
utpatsyante, prajāpatiputraduhitṛpratisaṃyuktā manasikārā utpatsyante, gṛhabhojanapānapratisaṃyuktā
manasikārā utpatsyante, cailamanasikārā utpatsyante, śayanāsanamanasikārā
jīvitamanasikārā itikartavyatāmanasikārā rāgamanasikārā dveṣamanasikārā mohamanasikārā ṛtumanasikārā
sukālamanasikārā duṣkālamanasikārā gītamanasikārā vādyamanasikārā nṛtyamanasikārā
kāvyanāṭaketihāsamanasikārāḥ śāstramanasikārā vyavahāramanasikārā hāsyamanasikārā lāsyamanasikārāḥ
śokamanasikārā āyāsamanasikārā ātmamanasikārāḥ, ityetāṃścānyāṃśca subhūte manasikārān
māraḥ pāpīyānupasaṃhariṣyati asyāṃ prajñāpāramitāyāṃ bhāṣyamāṇāyāṃ deśyamānāyāmupadiśyamānāyāmudgṛhyamāṇāyāṃ
vācyamānāyāmuddiśyamānāyāṃ svādhyāyyamānāyāmantaśo likhyamānāyāmantarāyaṃ
kariṣyati, cittavikṣepaṃ kariṣyati bodhisattvānāṃ mahāsattvānām| tatra bodhisattvena
mahāsattvena mārakarmāṇi boddhavyāni| buddhvā ca vivarjayitavyāni| punaraparaṃ subhūte
utpatsyante rājamanasikārāḥ kumāramanasikārāhastimanasikārā aśvamanasikārā rathamanasikārā
gulmadarśanamanasikārāḥ| idamapi subhūte teṣāṃ mārakarma veditavyam| punaraparaṃ subhūte
utpatsyante agnimanasikārā icchāmanasikārā dhanadhānyasamṛddhimanasikārāḥ| idamapi subhūte
bodhisattvānāṃ mahāsattvānāṃ mārakarma veditavyam||

punaraparaṃ subhūte bodhisattvānāṃ mahāsattvānāmutpatsyante lābhasatkāracīvarapiṇḍapātaśayanāsanaglānapratyayabhaiṣajyapariṣkārāṇāmantarāyā
imāṃ prajñāpāramitāṃ bhāṣamāṇānāṃ deśayatāmupadiśatāmuddiśatāṃ
svādhyāyatāmantaśo likhatāṃ lābhasatkāraślokasvādāścittotpīḍā vā| idamapi
subhūte bodhisattvairmahāsattvairmārakarma veditavyam| etāni taiḥ sarvāṇi mārakarmāṇi
boddhavyāni, buddhvā ca vivarjayitavyāni||

punaraparaṃ subhūte bodhisattvānāṃ mahāsattvānāmimāṃ prajñāpāramitāṃ bhāṣamāṇānāṃ deśayatāmupadiśatāmuddiśatāṃ
svādhyāyatāmantaśo likhatāṃ ye te gambhīrā gambhīrāḥ sūtrāntā bhaviṣyanti
śrāvakapratyekabuddhabhūmipratisaṃyuktāḥ, tān māraḥ pāpīyān bhikṣuveṣaṇopasaṃkramya upasaṃhariṣyati-iha
śikṣasva, idaṃ likha, idamuddiśa, idaṃ svādhyāya, itaḥ sarvajñatā niṣpatsyate
iti| na khalu punaḥ subhūte bodhisattvena mahāsattvena upāyakuśalena tebhyaḥ spṛhotpādayitavyā|
tatkasya hetoḥ? kiṃ cāpi subhūte teṣu sūtrānteṣu śūnyatānimittāpraṇihitāni bhāṣitāni,
na khalu punarupāyakauśalyaṃ tatra bodhisattvānāṃ mahāsattvānāmākhyātam| tatra ye'nabhijñā
bhaviṣyanti bodhisattvā upāyakauśalyajñānaviśeṣasya, te imāṃ gambhīrāṃ prajñāpāramitāṃ
riñcitavyāṃ maṃsyante| te imāṃ gambhīrāṃ prajñāpāramitāṃ riñcitvā śrāvakapratyekabuddhabhūmipratisaṃyukteṣu
sūtrānteṣu upāyakauśalyaṃ paryeṣitavyaṃ maṃsyante| idamapi subhūte
bodhisattvena mahāsattvena mārakarma veditavyam||

punaraparaṃ subhūte dhārmaśravaṇikaśchandiko bhaviṣyati prajñāpāramitāmudgrahītukāmaḥ, dharmabhāṇakaśca
kilāsī bhaviṣyati na dharmaṃ deśayitukāmaḥ| idamapi subhūte bodhisattvena mahāsattvena
visāmagrīmārakarma veditavyam| punaraparaṃ subhūte dharmabhāṇakaśca akilāsī bhaviṣyati
prajñāpāramitāṃ dātukāmaḥ, dhārmaśravaṇikaśca kilāsī vā bahukṛtyo vā bhaviṣyati| idamapi
subhūte bodhisattvena mahāsattvena visāmagrīmārakarma veditavyam| punaraparaṃ subhūte
dhārmaśravaṇikaśchandiko bhaviṣyati prajñāpāramitāmudgrahītukāmo dhārayitukāmo vācayitukāmaḥ
paryavāptukāmaḥ pravartayitukāmo'ntaśo likhitukāmo'pi bhaviṣyati, gatimāṃśca matimāṃśca
smṛtimāṃśca bhaviṣyati| dharmabhāṇakaścānyaddeśāntaraṃ kṣepsyate noddhaṭṭitajño vā na vā
vipañcitajñaḥ, anabhijño vā bhaviṣyati| iyamapi subhūte tatra visāmagrī bhaviṣyati prajñāpāramitāyāṃ
bhāṣyamāṇāyāṃ deśyamānāyāmupadiśyamānāyāmuddiśyamānāyāṃ svādhyāyyamānāyāṃ śikṣyamāṇāyāmantaśaḥ
likhyamānāyām| idamapi subhūte bodhisattvena mahāsattvena visāmagrīmārakarma
veditavyam| punaraparaṃ subhūte dharmabhāṇakaśca akilāsī bhaviṣyatyabhijño dātukāmo vācayitukāma
imāṃ prajñāpāramitām, dhārmaśravaṇikaśca deśāntaraṃ prasthito bhaviṣyati noddhaṭṭitajño
vā na vā vipañcitajño'nabhijño vā bhaviṣyati| idamapi subhūte bodhisattvena mahāsattvena
visāmagrīmārakarma veditavyam| punaraparaṃ subhūte dharmabhāṇakaśca āmiṣaguruko lābhasatkāracīvaraguruko
bhaviṣyati| dhārmaśravaṇikāśca alpecchaḥ saṃtuṣṭaḥ pravivikto'rthaṃ
vā na dātukāmo bhaviṣyati|

iyamapi subhūte tatra visāmagrī bhaviṣyati prajñāpāramitāyāṃ śikṣyamāṇāyāṃ likhyamānāyām| idamapi
subhūte bodhisattvena mahāsattvena mārakarma veditavyam| punaraparaṃ subhūte dhārmaśravaṇikaśca
śrāddho bhaviṣyati imāṃ prajñāpāramitāṃ śrotukāmo'rthamavaboddhukāmo'rthaṃ dātukāmo'rthaṃ
parityaktukāmaḥ| dharmabhāṇakaśca aśrāddho bhaviṣyati alpeccho vā na vā bhāṣitukāmaḥ|
ato'pi subhūte visāmagrīmārakarma veditavyam| punaraparaṃ subhūte dhārmaśravaṇikaśca
śrāddho bhaviṣyati śrotukāmo'rthamavaboddhukāmaḥ| dharmabhāṇakasya ca tāni sūtrāṇi dharmāntarāyikatayā
na saṃbhaviṣyanti nāvatariṣyanti| ato'pi subhūte dhārmaśravaṇikasyāprāptadharmabhāṇinaḥ
prativāṇī bhaviṣyati| iyamapi subhūte tatra visāmagrī bhaviṣyati prajñāpāramitāmudgṛhṇatāṃ
dhārayatāṃ vācayatāṃ paryavāpnuvatāṃ pravartayatāmantaśo likhatām| idamapi
subhūte bodhisattvena mahāsattvena mārakarma veditavyam| punaraparaṃ subhūte dharmabhāṇakaśca
bhāṣitukāmo bhaviṣyati| dhārmaśravaṇikaśca acchandiko bhaviṣyati śravaṇāya| iyamapi subhūte
tatra visāmagrī bhaviṣyati prajñāpāramitāmudgrahītuṃ dhārayituṃ vācayituṃ paryavāptuṃ
pravartayitumantaśo likhitum| idamapi subhūte bodhisattvena mahāsattvena mārakarma veditavyam|
punaraparaṃ subhūte dhārmaśravaṇiko middhaguruko bhaviṣyati, kāyaguruko bhaviṣyati|
sa tena middhagurukatvena samanvāgataḥ kāyaklamathena samanvāgato na śrotukāmo bhaviṣyati|
dharmabhāṇakaśca bhāṣitukāmo bhaviṣyati| idamapi subhūte bodhisattvena mahāsattvena visāmagrīmārakarma
veditavyam| punaraparaṃ subhūte dharmabhāṇako middhaguruko bhaviṣyati, kāyaguruko
bhaviṣyati| sa tena middhagurukatvena samanvāgataḥ kāyaklamathena samanvāgato na bhāṣitukāmo
bhaviṣyati| dhārmaśravaṇikaśca śrotukāmo bhaviṣyati| iyamapi subhūte tatra visāmagrī
bhaviṣyati likhanāya vācanāya paryavāptaye vā| idamapi subhūte bodhisattvena mahāsattvena
mārakarma veditavyam||

punaraparaṃ subhūte prajñāpāramitāyāṃ likhyamānāyāṃ bhāṣyamāṇāyāṃ śikṣyamāṇāyāṃ kaścideva tatrāgatya
nirayāṇāmavarṇaṃ bhāṣiṣyate, tiryagyoneravarṇaṃ bhāṣiṣyate, pretaviṣayasyāvarṇaṃ
bhāṣiṣyate, asurakāyānāmavarṇaṃ bhāṣiṣyate-evaṃduḥkhā nirayāḥ, evaṃduḥkhā tiryagyoniḥ, evaṃduḥkhaḥ
pretaviṣayaḥ, evaṃduḥkhā āsurāḥ kāyāḥ, evaṃduḥkhāḥ saṃskārāḥ| ihaiva duḥkhasyāntaḥ
karaṇīya iti| idamapi subhūte bodhisattvena mahāsattvena visāmagrīmārakarma veditavyam||

punaraparaṃ subhūte prajñāpāramitāyāṃ likhyamānāyāṃ bhāṣyamāṇāyāṃ śikṣyamāṇāyāṃ vā kaścideva
tatrāgatya devānāṃ varṇaṃ bhāṣiṣyate-evaṃsukhitā devāḥ, evaṃsukhāḥ svargāḥ, evaṃ kāmadhātau
kāmāḥ sevitavyāḥ, evaṃ rūpadhātau dhyānāni samāpattavyāni, evamārūpyadhātau tatsamāpattayaḥ
samāpattavyāḥ| tadapi ca sarvaṃ prajñatā vimṛśya sarvaiva duḥkhopapattiriti| uktaṃ hīdaṃ
bhagavatā-acchaṭāsaṃghātamātrakamapyahaṃ bhikṣavo bhavābhinirvṛttiṃ na varṇayāmi| sarvaṃ
hi saṃskṛtamanityaṃ sarvaṃ bhayāvagataṃ duḥkhaṃ sarvaṃ traidhātukaṃ śūnyaṃ sarvadharmā
anātmānaḥ| tadevaṃ sarvamaśāśvatamanityaṃ duḥkhaṃ vipariṇāmadharmakaṃ viditvā paṇḍitairihaiva
srotaāpattiphalaṃ prāptavyam, sakṛdāgāmiphalamanāgāmiphalam, ihaivārhattvaṃ prāptavyam|
mā no bhūyastābhiḥ saṃpattivipattibhirduḥkhabhūyiṣṭhābhiḥ samavadhānaṃ bhūditi| tatraike
bodhisattvāḥ saṃvegamāpatsyante| idamapi subhūte bodhisattvena mahāsattvena visāmagrīmārakarma
veditavyam||

punaraparaṃ subhūte ye'pi te bhikṣavo dharmabhāṇakāḥ, te ekākitābhiratā bhaviṣyanti| ye'pi dhārmaśravaṇikāste'pi
parṣudgurukā bhaviṣyanti| te'pi dharmabhāṇakā evaṃ vakṣyanti-ye māmanuvartsyanti,
tebhyo'hamimāṃ prajñāpāramitāṃ dāsyāmi| ye māṃ nānuvartsyanti, tebhyo na dāsyāmīti|
evaṃ te kulaputrāḥ kuladuhitaraśca arthikatayā chandikatayā dharmagauraveṇa taṃ dharmabhāṇakamanuvartsyanti,
na cāvakāśaṃ dāsyanti, sa ca dharmabhāṇaka āmiṣakiṃcitkābhilāṣī,
te ca na dātukāmāḥ| sa ca tena tena gamiṣyati, yena yena durbhikṣaśca ayogakṣemaśca jīvitāntarāyaśca
bhaviṣyati| te ca dhārmaśravaṇikāḥ parebhyaḥ śroṣyanti-asau pradeśo durbhikṣaśca
ayogakṣemaśca| tasmiṃśca pradeśe jīvitāntarāyo bhavediti| sa ca dharmabhāṇakastān kulaputrānevamabhivyāhariṣyati-amuṣmin
kulaputrāḥ pradeśe durbhikṣabhayam| kaccitkulaputrā yūyamāgamiṣyatha
mā paścādvipratisāriṇo bhaviṣyatha durbhikṣabhayaṃ praviṣṭāḥ? evaṃ te tena dharmabhāṇakena
sūkṣmeṇopāyena pratikṣepsyate| te ca nirviṇṇarūpā evaṃ jñāsyanti-pratyākhyānanimittānyetāni,
naitāni dātukāmatānimittānīti| nāyaṃ dātukāma iti viditvā nānuvartsyanti|
iyamapi subhūte tatra visāmagrī bhaviṣyati prajñāpāramitāyāṃ likhyamānāyāṃ śikṣyamāṇāyāṃ
deśyamānāyāmupadiśyamānāyāmuddiśyamānāyāṃ svādhyāyyamānāyām| idamapi subhūte bodhisattvena
mahāsattvena mārakarma veditavyam||

punaraparaṃ subhūte dharmabhāṇako yena jantubhayaṃ yena vyālabhayaṃ yenāmanuṣyabhayaṃ tena saṃprasthito
bhaviṣyati| sa tena caran viharan yena vyālakāntāraṃ sarīsṛpakāntāraṃ corakāntāraṃ
pānīyakāntāraṃ durbhikṣakāntāraṃ tena prakramiṣyati| sa tān dhārmaśravaṇikānevaṃ vakṣyati-yatkhalu
kulaputrā jānīdhvaṃ yasmin pradeśe jantubhayaṃ vyālabhayaṃ kravyādabhayaṃ sarīsṛpakāntāraṃ
corakāntāraṃ pānīyakāntāraṃ durbhikṣakāntāraṃ tena vayaṃ saṃprasthitāḥ| jānīdhvaṃ
kulaputrāḥ-śakyatha yūyametāni duḥkhāni pratyanubhavitum? evaṃ tān sūkṣmeṇopāyena pratyākhyāsyati|
tataste nirvetsyante| nirviṇṇāḥ santo nānuvartsyanti| te punareva pratyudāvartsyante|
ayamapi subhūte prajñāpāramitāyāmantarāya utpatsyate uddiśyamānāyāḥ svādhyāyyamānāyāḥ
yāvallikhyamānāyāḥ| idamapi subhūte bodhisattvena mahāsattvena visāmagrīmārakarma
veditavyam||

punaraparaṃ subhūte dharmabhāṇako bhikṣurmitrakulabhikṣādakulaguruko bhaviṣyati| sa tayā mitrakulabhikṣādakulagurukatayā
abhīkṣṇaṃ mitrakulabhikṣādakulānyavalokayitavyānyupasaṃkramitavyāni
maṃsyate| sa tayā abhīkṣṇāvalokanatayā bahukṛtyatayā tān dhārmaśravaṇikān pratyākhyāsyati-asti
tāvanme kiṃcidavalokayitavyam, asti tāvanmamopasaṃkramitavyamiti| iyamapi subhūte
tatra visāmagrī bhaviṣyati prajñāpāramitāyāṃ likhyamānāyāṃ paryavāpyamāṇāyām| idamapi
subhūte bodhisattvena mahāsattvena mārakarma veditavyam||

iti hi subhūte māraḥ pāpīyāṃstaistaiḥ prakāraistathā tathā ceṣṭiṣyate, yathemāṃ prajñāpāramitāṃ
na kaścidudgrahīṣyati, na dhārayiṣyati, na vācayiṣyati, na paryavāpsyati, na pravartayiṣyati,
na deśayiṣyati, nopadekṣyati, noddekṣyati, na svādhyāsyati, na lekhayiṣyati, na likhiṣyati|
tasmāttarhi subhūte yāvanto'ntarāyā visāmagryāṃ saṃvartante, tāni sarvāṇi bodhisattvena
mahāsattvena mārakarmāṇīti boddhavyāni, buddhvā ca vivarjayitavyānīti||

evamukte āyuṣmān subhūtirbhagavantametadavocat-kimatra bhagavan kāraṇaṃ yadiha māraḥ pāpīyānevaṃ
mahāntamudyogamāpatsyate? tathā tathā copāyena ceṣṭiṣyate, yathemāṃ prajñāpāramitāṃ na
kaścidudgrahīṣyati na dhārayiṣyati na vācayiṣyati na paryavāpsyati na pravartayiṣyati na
deśayiṣyati nopadekṣyati noddekṣyati na svādhyāsyati na lekhayiṣyati na likhiṣyati? evamukte
bhagavānāyuṣmantaṃ subhūtimetadavocat-prajñāpāramitānirjātā hi subhūte buddhānāṃ bhagavatāṃ
sarvajñatā| sarvajñatānirjātaṃ ca tathāgataśāsanam| tathāgataśāsananirjātaṃ ca aprameyāṇāmasaṃkhyeyānāṃ
sattvānāṃ kleśaprahāṇam| prahīṇakleśānāṃ ca māraḥ pāpīyānavatāraṃ na labhate|
alabhamāno duḥkhārto durmanāḥ śokaśalyaparigato bhavati| ataḥ sa prajñāpāramitāyāṃ
likhyamānāyāṃ paryavāpyamāṇāyāṃ mahatā saṃvegena mahāntamudyogamāpadyate| sa mahatodyogena
tathā tathopāyena ceṣṭate, yathā na kaścidimāṃ prajñāpāramitāṃ likhedvā paryavāpnuyādveti||

punaraparaṃ subhūte māraḥ pāpīyān śramaṇaveṣeṇāgatya bhedaṃ prakṣepsyati| evaṃ ca navayānasaṃprasthitāḥ
kulaputrā vivecayiṣyanti naiṣā prajñāpāramitā yāmāyuṣmantaḥ śṛṇvanti| yathā punarmama
sūtrāgataṃ sūtraparyāpannam, iyaṃ sā prajñāpāramitā| ityevaṃ subhūte māraḥ pāpīyān
saṃśayaṃ prakṣepsyati| evaṃ ca punaḥ subhūte māraḥ pāpīyān śramaṇaveṣeṇāgatya bhedaṃ prakṣipya
navayānasaṃprasthitān bodhisattvānalpabuddhikān mandabuddhikān parīttabuddhikānandhīkṛtānavyākṛtānanuttarāyāṃ
samyaksaṃbodhau saṃśayaṃ pātayiṣyati| te saṃśayaprāptā imāṃ prajñāpāramitāṃ
nodgrahīṣyanti na dhārayiṣyanti na vācayiṣyanti na paryavāpsyanti na pravartayiṣyanti
na deśayiṣyanti nopadekṣyanti noddekṣyanti na svādhyāsyanti na lekhayiṣyanti na likhiṣyanti|
idamapi subhūte bodhisattvena mahāsattvena mārakarma veditavyam||

punaraparaṃ subhūte māraḥ pāpīyān bhikṣūnnirmāya buddhaveṣeṇāgatya evaṃ mārakarmopasaṃhariṣyati-yo
bodhisattvo gambhīreṣu dharmeṣu carati, sa bhūtakoṭiṃ sākṣātkaroti| sa śrāvako bhavati,
na bodhisattvo yathāyaṃ bodhisattva iti| idamapi subhūte bodhisattvena mahāsattvena mārakarma
veditavyam||

evaṃ subhūte māraḥ pāpīyānevamādikāni subahūni anyānyapi mārakarmāṇyutpādayiṣyati asyāṃ prajñāpāramitāyāṃ
likhyamānāyāṃ paryavāpyamāṇāyām| tāni bodhisattvena mahāsattvena boddhavyāni|
buddhvā ca vivarjayitavyāni| na bhaktavyāni| ārabdhavīryeṇa smṛtimatā saṃprajānatā ca bhavitavyam||

evamukte āyuṣmān subhūtirbhagavantametadavocat-evametadbhagavan, evametatsugata| yāni tāni bhagavan
mahāratnāni, tāni bahupratyarthikāni bhavanti| tatkasya hetoḥ? yaduta durlabhatvānmahārghatvācca|
agrāṇi hi tāni bhagavan bhavanti| tasmāttāni ca bahupratyarthikāni bhavanti|
evameva bhagavan asyāḥ prajñāpāramitāyāḥ prāyeṇa bahavo'ntarāyā utpatsyante| tatra ye'ntarāyavaśena
kusīdā bhaviṣyanti, veditavyamidaṃ bhagavan mārādhiṣṭhitāste bodhisattvā bhaviṣyanti,
navayānasaṃprasthitāśca te bhagavan bhaviṣyanti, alpabuddhayaśca te bhagavan bhaviṣyanti,
mandabuddhayaśca te bhagavan bhaviṣyanti, parīttabuddhayaśca te bhagavan bhaviṣyanti,
viparyastabuddhayaśca te bhagavan bhaviṣyanti| nāpi teṣāmudārodāreṣu dharmeṣu cittaṃ
prakramiṣyati, ye imāṃ prajñāpāramitāṃ nodgrahītavyāṃ maṃsyante, na dhārayitavyāṃ na vācayitavyāṃ
na paryavāptavyāṃ na pravartayitavyāṃ na deśayitavyāṃ nopadeṣṭavyāṃ noddeṣṭavyāṃ na
svādhyātavyāṃ na lekhayitavyāmantaśo na likhitavyāmapi maṃsyante||

evamukte bhagavānāyuṣmantaṃ subhūtimetadavocat-evametatsubhūte, evametat| mārādhiṣṭhitāste subhūte
bodhisattvā veditavyāḥ| navayānasaṃprasthitāśca te subhūte bodhisattvā bhaviṣyanti,
alpabuddhayaśca te bhaviṣyanti, mandabuddhayaśca te bhaviṣyanti, parīttabuddhayaśca te bhaviṣyanti,
viparyastabuddhayaśca te bhaviṣyanti| na ca teṣāmudārodāreṣu dharmeṣu cittaṃ prakramiṣyati,
ya imāṃ prajñāpāramitāṃ nodgrahītavyāṃ maṃsyante, na dhārayitavyāṃ na vācayitavyāṃ
na paryavāptavyāṃ na pravartayitavyāṃ nopadeṣṭavyāṃ noddeṣṭavyāṃ na svādhyātavyāṃ na
lekhayitavyāmantaśo na likhitavyāmapi maṃsyante||

kiṃcāpi subhūte imāni mārakarmāṇyutpatsyante, subahavaścātra māradoṣā antarāyakarā utpatsyante|
atha ca subhūte ya imāṃ prajñāpāramitāmudgrahītavyāṃ maṃsyante dhārayitavyāṃ vācayitavyāṃ
paryavāptavyāṃ pravartayitavyāmupadeṣṭavyāmuddeṣṭavyāṃ svādhyātavyāṃ lekhayitavyāmantaśo
likhitavyāmapi maṃsyante, veditavyametatsubhūte buddhānubhāvena buddhādhiṣṭhānena te maṃsyante|
buddhaparigraheṇodgrahīṣyanti dhārayiṣyanti vācayiṣyanti paryavāpsyanti pravartayiṣyanti
deśayiṣyantyupadekṣyantyuddekṣyanti svādhyāsyanti lekhayiṣyantyantaśo likhiṣyantīti|
tatkasya hetoḥ? māro'pi hyatra pāpīyān mahāntamudyogamāpatsyate antarāyakaraṇāya| tathāgato'pyarhan
samyaksaṃbuddha udyogamāpatsyate'nuparigrahāyeti||

āryāṣṭasāhasrikāyāṃ prajñāpāramitāyāṃ mārakarmaparivarto nāmaikādaśaḥ||

