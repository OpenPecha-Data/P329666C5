|

punaraparaṃ subhūte tatheyaṃ prajñāpāramitā paryeṣṭavyā, yathā sadāpraruditena bodhisattvena
mahāsattvena paryeṣitā, ya etarhi bhīṣmagarjitanirghoṣasvarasya tathāgatasyārhataḥ samyaksaṃbuddhasyāntike
brahmacaryaṃ carati| evamukte āyuṣmān subhūtirbhagavantametadavocat-kathaṃ
bhagavan sadāpraruditena bodhisattvena mahāsattveneyaṃ prajñāpāramitā paryeṣitā? evamukte
bhagavānāyuṣmantaṃ subhūtimetadavocat-sadāpraruditena subhūte bodhisattvena mahāsattvena
pūrvaṃ prajñāpāramitāṃ paryeṣamāṇena kāye'narthikena jīvitanirapekṣeṇa lābhasatkāraślokeṣvaniśritena
paryeṣamāṇena paryeṣitā| tena prajñāpāramitāṃ paryeṣamāṇena araṇyagatena antarīkṣānnirghoṣaḥ
śruto'bhūt-gaccha tvaṃ kulaputra pūrvasyāṃ diśi| tataḥ prajñāpāramitāṃ śroṣyasi|
tathā ca gaccha, yathā na kāyaklamathamanasikāramutpādayasi, na styānamiddhamanasikāramutpādayasi,
na bhojanamanasikāramutpādayasi, na pānīyamanasikāramutpādayasi, na rātrimanasikāramutpādayasi,
na divasamanasikāramutpādayasi, na śītamanasikāramutpādayasi, noṣṇamanasikāramutpādayasi|
mā ca kvaciccittaṃ praṇidhāḥ adhyātmaṃ vā bahirdhā vā| mā ca kulaputra
vāmenālokayan gāḥ, mā dakṣiṇena, mā pūrveṇa, mā paścimena, mottareṇa, mordhvam, mādhaḥ,
mā ca anuvidiśamavalokayan gāḥ| tathā ca kulaputra gaccha, yathā nātmato na satkāyataścalasi|
yathā na rūpataścalasi, yathā na vedanāto na saṃjñāto na saṃskārataḥ, yathā na vijñānataścalasi|
yo hyataścalati, sa vitiṣṭhate| kuto vitiṣṭhate? buddhadharmebhyo vitiṣṭhate|
yo buddhadharmebhyo vitiṣṭhate, sa saṃsāre carati| yaḥ saṃsāre carati, sa na carati prajñāpāramitāyām|
sa prajñāpāramitāṃ nānuprāpnotīti||

evamukte sadāprarudito bodhisattvo mahāsattvastaṃ nirghoṣametadavocat-evaṃ vai kariṣyāmi| tatkasya
hetoḥ? ahaṃ hi sarvasattvānāmālokaṃ kartukāmo buddhadharmān samudānetukāma iti| evamukte
sa nirghoṣaḥ sadāpraruditaṃ bodhisattvaṃ mahāsattvametadavocat-sādhu sādhu kulaputra
sadāprarudita||

atha khalu sadāprarudito bodhisattvo mahāsattvaḥ punarapi śabdamaśrauṣīt| evaṃ cāśrauṣīt-śūnyatānimittāpraṇihiteṣu
ca tvayā kulaputra sarvadharmeṣvadhimuktimutpādya prajñāpāramitā paryeṣṭavyā|
nimittaparivarjitena bhāvaparivarjitena sattvadṛṣṭiparivarjitena ca tvayā bhavitavyam|
pāpamitrāṇi ca tvayā kulaputra parivarjayitavyāni| kalyāṇamitrāṇi ca tvayā sevitavyāni
bhaktavyāni paryupāsitavyāni, yāni ca śūnyatānimittāpraṇihitānutpādājātāniruddhābhāvāḥ
sarvadharmā iti dharmaṃ deśayanti| evaṃ tvaṃ kulaputra pratipadyamāno nacireṇa prajñāpāramitāṃ
śroṣyasi pustakagatāṃ vā dharmabhāṇakasya bhikṣoḥ kāyagatām| yasya ca tvaṃ kulaputra
antikātprajñāpāramitāṃ śṛṇuyāḥ śāstṛsaṃjñā tvayā tatrotpādayitavyā| kṛtajñena ca tvayā bhavitavyaṃ
kṛtavedinā ca-eṣa mama kalyāṇamitraṃ yasyemāṃ prajñāpāramitāmantikācchṛṇomi| yāmahaṃ
śṛṇvan kṣiprameva avinivartanīyo bhaviṣyāmyanuttarāyāḥ samyaksaṃbodheḥ, āsannaśca bhaviṣyāmi
tathāgatānāmarhatāṃ samyaksaṃbuddhānām| tathāgatāvirahiteṣu buddhakṣetreṣūpapatsye|
akṣaṇāṃśca vivarjayiṣyāmi| kṣaṇasaṃpadaṃ ca ārāgayiṣyāmīti| imāstvayā kulaputra anuśaṃsāḥ
paritulayamānena dharmabhāṇake bhikṣau śāstṛsaṃjñotpādayitavyā| na ca tvayā kulaputra lokāmiṣapratisaṃyuktayā
cittasaṃtatyā dharmabhāṇako bhikṣuranubaddhavyaḥ| dharmārthikena ca
tvayā dharmagauraveṇa dharmabhāṇako bhikṣuranubaddhavyaḥ| mārakarmāṇi ca tvayā avaboddhavyāni|
asti hi kulaputra māraḥ pāpīyān dharmabhāṇakasya bodhisattvasya mahāsattvasya rūpaśabdagandharasasparśānupasaṃharati
sevituṃ bhaktuṃ paryupāsitum| tāṃścāsāvabhibhūya upāyakauśalyena
parisevate bhajate paryupāste|

tatra ca tvayā kulaputra dharmabhāṇake bhikṣau nāprasādacittamutpādayitavyam| api tvevaṃ cittamutpādayitavyam-nāhaṃ
tadupāyakauśalyaṃ jāne, yadeṣa upāyakauśalyaṃ prajānāti| eṣa sattvavinayena
sattvānāṃ kuśalamūlaparigrahamupādāya enān dharmān pratisevate bhajate paryupāste|
na hi kvacidbodhisattvānāṃ mahāsattvānāṃ saṅgo vā ārambaṇaṃ vā saṃvidyate| tatkṣaṇaṃ ca
tvayā kulaputra dharmāṇāṃ bhūtanayaḥ pratyavekṣitavyaḥ| katamaśca kulaputra dharmāṇāṃ bhūtanayaḥ?
yaduta sarvadharmā asaṃkleśā avyavadānāḥ| tatkasya hetoḥ? sarvadharmā hi svabhāvena
śūnyāḥ| sarvadharmā hi niḥsattvā nirjīvā niṣpoṣā niṣpuruṣā niṣpudgalā māyopamāḥ svapnopamāḥ
pratiśrutkopamāḥ pratibhāsopamāḥ| evaṃ tvaṃ kulaputra sarvadharmāṇāṃ bhūtanayaṃ pratyavekṣamāṇo
dharmabhāṇakamanubadhnan nacireṇa prajñāpāramitāyāṃ niryāsyasi| aparamapi tvaṃ
kulaputra mārakarma samanvāhareḥ| sacetkulaputra dharmabhāṇakaḥ prajñāpāramitārthikaṃ kulaputramavasādayati,
na samanvāharati, tatra tvayā kulaputra na prativāṇiḥ kartavyā| api tu
dharmārthikenaiva dharmagauraveṇaiva anirviṇṇamānasena dharmabhāṇako bhikṣuranubaddhavyaḥ||

atha khalu sadāprarudito bodhisattvo mahāsattvastasya nirghoṣasyāntikādimāmanuśāsanīṃ pratigṛhya
yena pūrvā dik tena pratikrāmati sma| aciraprakrāntasya cāsyaitadabhūt-na mayā sa nirghoṣaḥ
paripṛṣṭaḥ-kiyaddūraṃ mayā gantavyamiti| sa tatraiva pṛthivīpradeśe sthito'bhūt| tatra
rudan krandan śocan paridevamānaḥ evaṃ cintayati sma-asminneva pṛthivīpradeśe ekaṃ vā
rātriṃdivamatināmayiṣyāmi, dve vā, trīṇi vā, catvāri vā, pañca vā, ṣaḍ vā, sapta vā rātriṃdivānyatināmayiṣyāmi|
na kāyaklamathamanasikāramutpādayiṣyāmi| na styānamiddhamanasikāramutpādayiṣyāmi|
na bhojanamanasikāramutpādayiṣyāmi| na pānīyamanasikāramutpādayiṣyāmi| na rātrimanasikāramutpādayiṣyāmi|
na divasamanasikāramutpādayiṣyāmi| na śītamanasikāramutpādayiṣyāmi|
noṣṇamanasikāramutpādayiṣyāmi, yāvanna prajñāpāramitāṃ śroṣyāmīti| tadyathāpi nāma
subhūte kaścideva puruṣaḥ ekaputrake kālagate mahatā duḥkhadaurmanasyena samanvāgato'bhavat,
tasya putraśokena nānyaḥ kaścinmanasikāraḥ pravartate, api tvekaputrakamanasikāra eva pravartate|
evameva subhūte sadāpraruditasya bodhisattvasya mahāsattvasya tasmin samaye nānyaḥ
kaścinmanasikāraḥ pravartate sma, api tu kadā nāmāhaṃ tāṃ prajñāpāramitāṃ śroṣyāmīti||

atha khalu subhūte sadāpraruditasya bodhisattvasya mahāsattvasya tathotkaṇṭhitasya tathāgatavigrahaḥ
purataḥ sthitvā sādhukāramadāt-sādhu sādhu kulaputra, yastvamenāṃ vācaṃ bhāṣase|
evaṃ hi kulaputra paurvakairapi tathāgatairarhadbhiḥ samyaksaṃbuddhaiḥ pūrvaṃ bodhisattvacaryāṃ
caradbhiḥ prajñāpāramitā paryeṣitā, yathā tvametarhi paryeṣase| tena hi tvaṃ kulaputra
etenaiva vīryeṇa etenaivotsāhenaṃ etayaivārthikatayā etayaiva cchandikatayā anubadhya pūrvāmeva
diśaṃ gaccha| asti kulaputra itaḥ pañcabhiryojanaśatairgandhavatī nāma nagarī saptaratnamayī,
saptabhiḥ prākārairanuparikṣiptā, saptabhiḥ parikhābhiḥ saptabhistālapaṅktibhiranuparikṣiptā,
dvādaśa yojanāni āyāmena, dvādaśa yojanāni vistāreṇa, ṛddhā ca sphītā ca
kṣemā ca subhikṣā ca ākīrṇabahujanamanuṣyā ca pañcabhirantarāpaṇavīthiśatairālekhyavicitrasadṛśairdarśanīyairnirviddhā
asamasamairanutpīḍajanayugyayānasaṃkramaṇasthānasthāpitaiḥ sumāpitā|
samantataḥ prākārāśca tasyā nagaryāḥ saptaratnamayāḥ| teṣāṃ ca saptaratnamayānāṃ prākārāṇāṃ
jāmbūnadasya suvarṇasya khoḍakaśīrṣāṇi pramāṇavantyupodgatāni| sarvasmiṃśca khoḍakaśīrṣe
saptaratnamayo vṛkṣo jāto nānāvicitrai ratnamayaiḥ phalaiḥ phalavān| sarvataśca khoḍakavṛkṣādratnamayaṃ
sūtraṃ dvitīyaṃ khoḍakavṛkṣāntaramavasaktam|

sarvāvatī ca sā nagarī sauvarṇena kiṅkiṇījālena praticchannā| tasya ca kiṅkiṇījālasya vāteneritasya
valgurmanojño rañjanīyaḥ śabdo niścarati| tadyathāpi nāma pañcāṅgikasya tūryasya sametya
saṃgītyāṃ kuśalairgandharvaiḥ saṃpravāditasya valgurmanojño rañjanīyo nirghoṣo niścarati,
evameva tasya kiṅkiṇījālasya vāteritasya valgurmanojño rañjanīyo nirghoṣo niścarati|
tena ca śabdena te sattvāḥ krīḍanti ramante paricārayanti| samantācca tasyā nagaryāḥ parikhā
vāriparipūrṇā anusārivārivāhinyo vāriṇo nātiśītasya nātyuṣṇasya pūrṇāḥ| tasmiṃśca vāriṇi
nāvaḥ saptānāṃ ratnānāṃ vicitrā darśanīyāsteṣāmeva sattvānāṃ pūrvakarmavipākenābhinirvṛttāḥ,
yāsu te sattvā abhiruhya krīḍanti ramante paricārayanti| sarvaṃ ca tadvāri utpalapadmakumudapuṇḍarīkasaṃchāditam,
anyaiśca abhijātābhijātaiḥ sugandhagandhibhiḥ puṣpaiḥ saṃchāditam|
nāsti sā kācitrisāhasramahāsāhasre lokadhātau puṣpajātiryā tatra nāsti| samantācca
tasyā nagaryāḥ pañcodyānaśatāni| sarvāṇi tāni saptaratnamayāni vicitrāṇi darśanīyāni| ekaikasmiṃścodyāne
pañca pañca puṣkariṇīśatāni| krośaḥ krośaḥ pramāṇaṃ samantāttatpuṣkariṇīnām|

sarvāsu tāsu puṣkariṇīṣu saptaratnamayāni vicitrāṇi darśanīyāni utpalapadmakumudapuṇḍarīkāṇi
jātāni, yaistadudakaṃ saṃchāditam| sarvāṇi ca tānyutpalapadmakumudapuṇḍarīkāni śakaṭacakrapramāṇapariṇāhāni
sugandhāni nīlāni nīlavarṇāni nīlanidarśanāni nīlanirbhāsāni, pītāni pītavarṇāni
pītanidarśanāni pītanirbhāsāni, lohitāni lohitavarṇāni lohitanidarśanāni lohitanirbhāsāni,
avadātāni avadātavarṇānyavadātanidarśanānyavadātanirbhāsāni| sarvāśca tāḥ puṣkariṇyo
haṃsasārasakāraṇḍavakrauñcacakravākopanikūjitāḥ| sarvāni ca tānyudyānāni amamānyaparigrahāṇi,
teṣāmeva sattvānāṃ pūrvakarmavipākenābhinirvṛttāni, yathāpi nāma dīrgharātraṃ prajñāpāramitāyāṃ
caritavatāṃ buddhanetrīcitrīkārānugatasugataśrutacittānāṃ sattvānāṃ dīrgharātraṃ
gambhīreṣu dharmeṣvadhimuktānām| tatra ca kulaputra gandhavatyāṃ nagaryāṃ madhyeśṛṅgāṭakasya
dharmodgatasya bodhisattvasya mahāsattvasya gṛhaṃ yojanaṃ samantāt| saptānāṃ ratnānāṃ
citraṃ darśanīyam| saptabhiḥ prākāraiḥ saptabhistālapaṅktibhiranuparikṣiptam| tasmiṃśca
gṛhe catvāryudyānāni gṛhaparibhogopabhogaparibhogāya| nityapramuditaṃ ca nāmodyānam| aśokaṃ
ca nāma śokavigataṃ ca nāma puṣpacitraṃ ca nāmodyānam| ekaikasmiṃścodyāne'ṣṭāvaṣṭau
puṣkariṇyo yaduta bhadrā ca nāma, bhadrottamā ca nāma, nandā ca nāma, nandottamā ca nāma,
kṣamā ca nāma, kṣamottamā ca nāma, niyatā ca nāma, avivāhā ca nāma| tāsāṃ ca khalu puṣkariṇīnāmekaṃ
pārśvaṃ sauvarṇamayaṃ dvitīyaṃ pārśvaṃ rūpyamayaṃ tṛtīyaṃ pārśvaṃ vaidūryamayaṃ
caturthaṃ pārśvaṃ sphaṭikamayam|

adhobhūmiḥ karketanamayī, suvarṇavālukāstīrṇā| ekaikasyāṃ ca puṣkariṇyāmaṣṭāvaṣṭau sopānāni
nānāvicitrai ratnamayaiḥ sopānaphalakaiḥ pratimaṇḍitāni| sarvasmiṃśca sopānaphalakavivarāntare
jāmbūnadasya suvarṇasya kadalīvṛkṣo jātaḥ| sarvāśca tāḥ puṣkariṇyo nānotpalapadmakumudapuṇḍarīkasaṃchāditasalilā
haṃsasārasakāraṇḍavakrauñcacakravākopakūjitāḥ| samantācca tāsāṃ
puṣkariṇīnāṃ nānācitrāḥ puṣpavṛkṣā jātāḥ| teṣāṃ puṣpavṛkṣāṇāṃ vāteneritāni puṣpāṇi puṣkariṇīṣu
patanti| sarvāsu ca tāsu puṣkariṇīṣu candanagandhikaṃ vāri, varṇopetaṃ rasopetaṃ sparśopetam|
tatra ca dharmodgato bodhisattvo mahāsattvaḥ saparivāro'ṣṭaṣaṣṭayā strīsahasraiḥ
sārdhaṃ pañcabhiḥ kāmaguṇaiḥ samarpitaḥ samanvaṅgībhūtaḥ krīḍati ramate paricārayati| ye'pi
tatra nagare anye sattvā vāstavyāḥ, striyaśca puruṣāśca, te'pi sarve nityapramuditā udyāneṣu
puṣkariṇīṣu ca pañcabhiḥ kāmaguṇaiḥ samarpitāḥ samanvaṅgībhūtāḥ krīḍanti ramante paricārayanti|
sa khalu punardharmodgato bodhisattvo mahāsattvaḥ sārdhaṃ parivāreṇa tāvatkālaṃ
krīḍati ramate paricārayati, tatastrikālaṃ prajñāpāramitāṃ deśayati| ye'pi te sattvāstatra
gandhavatyāṃ nagaryāṃ vāstavyāḥ te'pi madhyenagaraśṛṅgāṭakasya dharmodgatasya bodhisattvasya
mahāsattvasya āsanaṃ prajñapayanti, suvarṇapādakaṃ vā rūpyapādakaṃ vā vaiḍūryapādakaṃ
vā sphaṭikapādakaṃ vā, tūlikāstīrṇaṃ vā, goṇikāstīrṇaṃ vā, uparigarbholikaṃ vā, kāśikavastrapratyāstaraṇaṃ
vā ardhakrośamuccaistvena| upariṣṭāccāntarīkṣe cailavitānaṃ muktāvicitritaṃ
samaṃ sahitā niratāḥ kimayaṃ saṃsthita iti susaṃsthitavicitravipākatayā dhārayanti|
samantācca taṃ pṛthivīpradeśaṃ pañcavarṇikaiḥ kusumairabhyavakiranti saṃpravikiranti|

nānāgandhadhūpadhūpitaṃ ca taṃ pṛthivīpradeśaṃ kurvanti, yathāpīdaṃ dharmāśayaviśuddhyā tasya
dharmodgatasya bodhisattvasya mahāsattvasya dharmagauraveṇa ca| tatra dharmodgato bodhisattvo
mahāsattvo niṣaṇṇaḥ prajñāpāramitāṃ deśayati| evaṃrūpeṇa kulaputra dharmagauraveṇa dharmāṇāṃ
saṃniśrayatayā śraddheyaśraddadhānatayā śraddhotpādanena te sattvā dharmodgatasya
bodhisattvasya mahāsattvasyāntikātprajñāpāramitāṃ śṛṇvanti| tatra ca bahūni prāṇiśatāni bahūni
prāṇisahasrāṇi bahūni prāṇiśatasahasrāṇi saṃnipatitāni devamanuṣyāṇāṃ śṛṇvanti| tato'nye
keciduddiśanti, kecitsvādhyāyanti, kecillikhanti, kecidyoniśomanasikāreṇānugacchanti|
sarvaṃ ca te sattvā avinipātadharmāṇo'vinivartanīyā anuttarāyāḥ samyaksaṃbodheḥ| tasya tvaṃ
kulaputra dharmodgatasya bodhisattvasya mahāsattvasyāntikaṃ gaccha| tataḥ śroṣyasi prajñāpāramitām|
sa hi tava kulaputra dīrgharātraṃ kalyāṇamitraṃ saṃdarśakaḥ samādāpakaḥ samuttejakaḥ
saṃpraharṣako'nuttarāyāḥ samyaksaṃbodheḥ| tenāpi kulaputra pūrvamevaṃ prajñāpāramitā
paryeṣitā, yathā tvametarhi paryeṣase| gaccha tvaṃ kulaputra rātriṃdivamadhiṣṭhitamanasikāramutpādayamāno
nacireṇa prajñāpāramitāṃ śroṣyasi||

atha khalu sadāprarudito bodhisattvo mahāsattvaḥ idaṃ śrutvā tuṣṭa udagra āttamanaskaḥ pramuditaḥ
prītisaumanasyajāto'bhūt| tadyathāpi nāma puruṣaḥ saviṣeṇa śalyena viddho nānyaṃ manasikāramutpādayati,
api tu kadā nāmāhaṃ śalyahartāraṃ vaidyaṃ lapsye yo mamedaṃ śalyamuddhariṣyati,
yo māmito duḥkhānmocayiṣyatīti| evameva sadāprarudito bodhisattvo mahāsattvastasmin
samaye nānyaṃ kaṃciddharmaṃ manasi karoti, api tu kadā nāmāhaṃ taṃ kulaputraṃ drakṣyāmi
yo māṃ prajñāpāramitāṃ śrāvayiṣyati, yanmama dharmaṃ śrutvā upalambhamanasikārāḥ prahāsyanta
iti ||

atha khalu sadāprarudito bodhisattvo mahāsattvastasminneva pṛthivīpradeśe sthitaḥ tasya dharmodgatasya
bodhisattvasya mahāsattvasya prajñāpāramitāṃ deśayataḥ śṛṇoti sma| śṛṇvaṃśca sarvadharmeṣvaniśritasaṃjñāmutpādayati
sma| tasyānekāni samādhimukhānyāmukhībhūtānyabhūvan|
tadyathāsarvadharmasvabhāvavyavalokano nāma samādhiḥ| sarvadharmasvabhāvānupalabdhirnāma samādhiḥ|
sarvadharmasvabhāvajñānanirgamo nāma samādhiḥ| sarvadharmanirnānātvo nāma samādhiḥ|
sarvadharmanirvikāradarśī nāma samādhiḥ| sarvadharmāvabhāsakaro nāma samādhiḥ| sarvadharmatamopagato
nāma samādhiḥ| sarvadharmajñānavidhvaṃsano nāma samādhiḥ| sarvadharmavidhūnano
nāma samādhiḥ| sarvadharmānupalabdhirnāma samādhiḥ| kusumābhikīrṇo nāma samādhiḥ| sarvadharmātmabhāvābhinirhāro
nāma samādhiḥ| māyāvivarjito nāma samādhiḥ| ādarśamaṇḍalapratibhāsanirhāro
nāma samādhiḥ| sarvasattvarutanirhāro nāma samādhiḥ| rajopagato nāma samādhiḥ| sarvasattvābhipramodano
nāma samādhiḥ| sarvasattvarutakauśalyānugato nāma samādhiḥ| nānārutapadavyañjanābhinirhāro
nāma samādhiḥ| astambhito nāma samādhiḥ|

prakṛtyavyavahāro nāma samādhiḥ| anāvaraṇavimokṣaprāpto nāma samādhiḥ| rājopagato nāma samādhiḥ|
nāmaniruktipadavyañjano nāma samādhiḥ| sarvadharmavipaśyano nāma samādhiḥ| sarvadharmaviṣayāpagato
nāma samādhiḥ| sarvadharmānāvaraṇakoṭirnāma samādhiḥ| gaganakalpo nāma samādhiḥ|
vajropamo nāma samādhiḥ| āsannarūparājo nāma samādhiḥ| asapatnarājo nāma samādhiḥ| jayalabdho
nāma samādhiḥ| avivartyacakṣurnāma samādhiḥ| dharmadhātuniyato nāma samādhiḥ| dharmadhātunirgato
nāma samādhiḥ| āśvāsadātā nāma samādhiḥ| siṃhābhigarjito nāma samādhiḥ| sarvasattvābhibhavano
nāma samādhiḥ| vigatarajo nāma samādhiḥ| asaṃkliṣṭo nāma samādhiḥ| padmavyūho
nāma samādhiḥ| kāṅkṣocchedano nāma samādhiḥ| sarvasārānugato nāma samādhiḥ| sarvadharmābhyudgato
nāma samādhiḥ| abhijñābalavaiśāradyaprāpto nāma samādhiḥ| sarvadharmanirvedhako
nāma samādhiḥ| sarvadharmavibhavamudrā nāma samādhiḥ| sarvadharmavibhavasamudro nāma
samādhiḥ| sarvadharmanirviśeṣadarśī nāma samādhiḥ| sarvadṛṣṭikṛtagahanavivarjito nāma samādhiḥ|
tamopagato nāma samādhiḥ| sarvadharmanimittāpagato nāma samādhiḥ| sarvasaṅgavimukto
nāma samādhiḥ| sarvakausīdyāpagato nāma samādhiḥ| gambhīradharmaprabhākaro nāma samādhiḥ|
merukalpo nāma samādhiḥ| asaṃhāryo nāma samādhiḥ| māramaṇḍalavidhvaṃsanakaro nāma samādhiḥ|
trailokyānabhiniviṣṭo nāma samādhiḥ| raśminirhāro nāma samādhiḥ| tathāgatadarśano nāma samādhiḥ|
sarvatathāgatadarśī nāma samādhiḥ| sa eṣu samādhiṣu sthitaḥ san daśadiśi loke buddhān
bhagavataḥ paśyati sma aprameyānasaṃkhyeyān imāmeva prajñāpāramitāṃ prakāśayato bodhisattvebhyo
mahāsattvebhyaḥ| te ca tathāgatāḥ sādhukāraṃ dadati sma, svāsanaṃ cāsya kurvanti
sma| evaṃ cāvocan-asmābhirapi kulaputra pūrvaṃ bodhisattvacaryāṃ caradbhirevameva prajñāpāramitā
parigaveṣitā|

parigaveṣamāṇaiśca ete eva samādhayaḥ pratilabdhāḥ, ye tvayaitarhi pratilabdhāḥ| enāṃśca samādhīn
pratilabhya gatiṃgatāḥ saṃvṛttāḥ, prajñāpāramitāyāmavinivartanīyeṣu buddhadharmeṣu pratiṣṭhitāḥ|
te vayameteṣāmeva samādhīnāṃ prakṛtiṃ svabhāvaṃ vyavalokayantastaṃ dharmaṃ na
samanupaśyāmo yaḥ samāpadyate vā vyuttiṣṭhate vā, yo bodhāya caret, yo vā anuttarāṃ samyaksaṃbodhimabhisaṃbudhyeta|
iyaṃ sā kulaputra prajñāpāramitā, yā na kenaciddharmeṇa manyamānatā|
amanyamānatāsthitairasmābhiriyamevaṃrūpā kāyasya suvarṇavarṇatā pratilabdhā| dvātriṃśacca
mahāpuruṣalakṣaṇāni| aśītiścānuvyañjanāni| vyāmaprabhatā ca| acintyaṃ ca anuttaraṃ buddhajñānaṃ
buddhaprajñā, anuttaraśca buddhasamādhiḥ, sarvabuddhadharmaguṇapāramitā ca anuprāptā
yasyā guṇapāramitāyā na śakyaṃ tathāgataireva tāvatpramāṇaṃ grahītuṃ paryanto vā nidarśayitum,
kiṃ punaḥ śrāvakapratyekabuddhaiḥ? tasmāttarhi kulaputra eteṣveva tvayā dharmeṣu
gauravamutpādayitavyaṃ bhūyasyā mātrayā arthikatayā chandikatayā ca| arthikasya hi kulaputra
chandikasya ca na durlabhā bhavatyanuttarā samyaksaṃbodhiḥ| kalyāṇamitreṣu ca tvayā
kulaputra tīvraṃ gauravamutpādayitavyam, prema ca karaṇīyam, prasādaśca karaṇīyaḥ| kalyāṇamitraparigṛhītā
hi bodhisattvā mahāsattvāḥ kṣiprameva anuttarāṃ samyaksaṃbodhimabhisaṃbudhyante||

atha khalu sadāprarudito bodhisattvo mahāsattvastāṃstathāgatānetadavocat-ko'smākaṃ kalyāṇamitramiti?
ta enametadavocan-dīrgharātraṃ tvaṃ kulaputra dharmodgatena bodhisattvena mahāsattvena
anuttarāyāṃ samyaksaṃbodhau paripācitaḥ parigṛhītaśca| prajñāpāramitāyāmupāyakauśalye
buddhadharmeṣu ca śikṣāpitaḥ| sa tava kulaputra parigrāhakaḥ kalyāṇamitraṃ ca| tattvayā
kṛtajñatayā kṛtaveditayā ca satkṛtya tatkṛtaṃ dhārayitavyam| sacettvaṃ kulaputra dharmodgataṃ
bodhisattvaṃ mahāsattvamekaṃ vā kalpaṃ dvau vā kalpau trīn vā kalpān kalpaśataṃ vā kalpasahasraṃ
vā kalpaśatasahasraṃ vā tato vā uttare cailoṇḍukamiva śirasā parikarṣeḥ, sarvasattvasukhopasthānaṃ
cāsyopasthāpayeḥ, yāvantastrisāhasramahāsāhasre lokadhātau rūpaśabdagandharasasparśāḥ,
tān sarvānupanāmayeḥ| evamapi tvayā kulaputra tasya kulaputrasya naiva kṛtasya
pratikṛtaṃ bhavet| tatkasya hetoḥ? tasya hi kulaputra kulaputrasya anubhāvena tavaiṣāmevaṃrūpāṇāṃ
samādhīnāṃ pratilambhaḥ saṃvṛttaḥ| prajñāpāramitopāyakauśalyaśravaśca prajñāpāramitāpratilambhaśca
saṃvṛttaḥ||

atha khalu te tathāgatāḥ sadāpraruditaṃ bodhisattvaṃ mahāsattvaṃ samāśvāsya antarhitā abhūvan|
sa ca kulaputrastebhyaḥ samādhibhyo vyudasthāt| vyutthitasya cāsya etadabhūt-kutaste tathāgatāḥ,
kva vā te tathāgatā iti| sa tāṃstathāgatānapaśyan mahatīmutkaṇṭhāṃ paritasanaṃ cāpannaḥ|
tasyaitadabhūt-āryo dharmodgato bodhisattvo mahāsattvo dhāraṇīpratilabdhaḥ pañcābhijñaḥ
pūrvajinakṛtādhikāraḥ mama saṃparigrāhakaḥ kalyāṇamitraṃ ca| dīrgharātraṃ ca mama tenārthaḥ
kṛtaḥ| yannvahametamarthaṃ dharmodgataṃ bodhisattvaṃ mahāsattvamabhigamyopasaṃkramya
paripṛccheyam-kutaste tathāgatā āgatāḥ, kva vā te tathāgatā gatā iti||

atha khalu sadāprarudito bodhisattvo mahāsattvo dharmodgate bodhisattve mahāsattve prema ca
prasādaṃ ca citrīkāraṃ ca gauravaṃ ca upasthāpayati| upasthāpya evaṃ prācintayat-kiyadrūpayā
nu khalvahaṃ satkriyayā taṃ dharmodgataṃ bodhisattvaṃ mahāsattvamupasaṃkrāmeyam? daridraścāsmi|
na ca me kiṃcittathārūpaṃ vastraṃ vā ratnaṃ vā suvarṇaṃ vā maṇayo vā muktā vā vaidūryaṃ
vā śaṅkhaśilā vā pravālaṃ vā rajataṃ vā puṣpaṃ vā dhūpo vā gandho vā mālyaṃ vā vilepanaṃ
vā cūrṇaṃ vā cīvaraṃ vā chatraṃ vā dhvajaṃ vā ghaṇṭā vā patākā vā saṃvidyate| kenāhaṃ
dharmodgataṃ bodhisattvaṃ mahāsattvaṃ satkuryāṃ gurukuryām? na ca mamaitatpratirūpaṃ bhavet,
yadahamevameva dharmodgataṃ bodhisattvaṃ mahāsattvamupasaṃkrāmeyam| daridraścāsmi| na
ca me prītirvā prāmodhaṃ votpadyate||

atha khalu sadāprarudito bodhisattvo mahāsattva evaṃrūpairguṇairgauravamanasikārairgacchan anupūrveṇa
anyataraṃ nagaramanuprāpto'bhūt| tatra tasyāntarāpaṇamadhyagatasya etadabhūt-yannvahamimamātmabhāvaṃ
vikrīya tena mūlyena dharmodgatasya bodhisattvasya mahāsattvasya satkāraṃ
kuryām| dīrgharātraṃ hi mamātmabhāvasahasrāṇi bhagnāni kṣīṇāni niruddhāni vikrītāni|
punaḥ punaraparimāṇe saṃsāre aparimāṇāni ca nirayaduḥkhāni mayā kāmahetoḥ kāmanidānamanubhūtāni|
na punarevaṃrūpāṇāṃ dharmāṇāṃ kṛtaśa evaṃrūpāṇāṃ vā sattvānāṃ satkārāyeti| atha khalu
sadāprarudito bodhisattvo mahāsattvontarāpaṇamadhyagataḥ śabdamanuśrāvayāmāsa, ghoṣamudīrayati
sma-kaḥ puruṣeṇārthikaḥ, kaḥ puruṣeṇārthikaḥ, kaḥ puruṣaṃ kretumicchatīti||

atha khalu mārasya pāpīyasa etadabhūt-ayaṃ sadāprarudito bodhisattvo mahāsattvo dharmakāmatayā
yadyātmānaṃ vikrīya dharmodgatasya bodhisattvasya mahāsattvasya satkāraṃ kariṣyati, prajñāpāramitāmupāyakauśalyaṃ
ca pariprakṣyati-kathaṃ bodhisattvo mahāsattvaḥ prajñāpāramitāyāṃ
caran kṣipramanuttarāyāṃ samyaksaṃbodhau pariniṣpatsyate iti, tadā śrutasāgaratāṃ cānuprāpsyati,
adhṛṣyaśca bhaviṣyati māreṇa vā mārakāyikābhirvā devatābhiḥ, sarvaguṇapāramitāṃ
cānuprāpsyati| tatra ca bahūnāṃ sattvānāmarthaṃ kariṣyati| tāṃśca mama viṣayādatikrāmayiṣyati
anyāṃśca anuttarāṃ samyaksaṃbodhimabhisaṃbudhya| yannvahamasyāntarāyaṃ kuryāmiti||

atha khalu māraḥ pāpīyāṃstān brāhmaṇagṛhapatikāṃstathā pratyutthāpayāmāsa, yathā te taṃ ghoṣaṃ
nāśrauṣuḥ sadāpraruditasya bodhisattvasya mahāsattvasya-kaḥ puruṣeṇārthikaḥ, kaḥ puruṣeṇārthikaḥ,
kaḥ puruṣaṃ kretumicchatīti| atha khalu sadāprarudito bodhisattvo mahāsattvo yadā
ātmanaḥ krāyakaṃ na labhate, tadā ekāntaṃ gatvā prārodīt, aśrūṇi prāvartayat| evaṃ cāvocat-aho
batāsmākaṃ durlabdhā lābhāḥ, ye vayamātmabhāvasyāpi krāyakaṃ na labhāmahe-yadvayamātmabhāvaṃ
vikrīya dharmodgataṃ bodhisattvaṃ mahāsattvaṃ satkuryāmeti||

atha khalu śakrasya devānāmindrasyaitadabhūt-yannvahaṃ sadāpraruditaṃ bodhisattvaṃ mahāsattvaṃ
tulayeyam-kiṃ nvayaṃ sadāprarudito bodhisattvo mahāsattvo'dhyāśayapratipanna ātmabhāvaparityāgaṃ
prati dharmakāmatayā, uta neti| atha khalu śakro devānāmindro māṇavakaveṣamabhinirmāya
yena sadāprarudito bodhisattvo mahāsattvaḥ, tenopasaṃkrāmati sma| upasaṃkramya sadāpraruditaṃ
bodhisattvaṃ mahāsattvametadavocat-kiṃ tvaṃ kulaputra dīnadīnamanā utkaṇṭhitamānaso'śrūṇi
pravartayamānaḥ sthitaḥ? sadāpraruditastamevamāha-ahaṃ māṇavaka ātmānaṃ vikretukāmaḥ|
asya cātmabhāvasya krāyakaṃ na labhe| taṃ māṇavakarūpī śakra āha-kasya punastvaṃ kulaputra
arthāya ātmānaṃ vikretukāmaḥ? sadāpraruditastamāha-ahaṃ māṇavaka dharmakāmatayā imamātmānaṃ
vikrīya dharmapūjāṃ kartukāmaḥ, āryaṃ dharmodgataṃ bodhisattvaṃ mahāsattvaṃ satkartukāmaḥ|
so'hamasyātmabhāvasya krāyakaṃ na labhe| tasya me etadabhūt-aho batāhamatyalpapuṇyaḥ,
yo'hamasyātmabhāvasyāpi krāyakaṃ na labhe, yena taṃ vikrīya prajñāpāramitāyāḥ pūjāṃ
kuryām, āryaṃ ca dharmodgataṃ bodhisattvaṃ mahāsattvaṃ satkuryāmiti| atha khalu māṇavakaḥ
sadāpraruditaṃ bodhisattvaṃ mahāsattvametadavocat-na khalu mama kulaputra puruṣeṇa kṛtyam|

api tu khalu punaḥ piturbhe yajño yaṣṭavyaḥ| tatra me puruṣasya hṛdayena kṛtyam, lohitena ca
asthimajjayā ca| taddāsyasi tvaṃ krayeṇa? atha khalu sadāpraruditasya bodhisattvasya mahāsattvasyaitadabhūt-lābhā
me paramasulabdhāḥ, pariniṣpannaṃ cātmabhāvaṃ jāne prajñāpāramitopāyakauśalye
buddhadharmeṣu ca, yanmayāyaṃ māṇavakaḥ krāyako labdhaḥ hṛdayasya rudhirasya
ca asthimajjāyāśceti| sa hṛṣṭacittaḥ kalyacittaḥ pramuditacittastaṃ māṇavakametadavocat-dāsyāmi
māṇavaka yena yenaiva te iti ātmabhāvādarthaḥ| sa tametadavocat-kiṃ te kulaputra mūlyaṃ
dadāmi? sa tametadavocat-yatte māṇavaka parityaktam, taddehīti|

atha khalu sadāprarudito bodhisattvo mahāsattvastīkṣṇaṃ śastraṃ gṛhītvā dakṣiṇaṃ bāhuṃ viddhvā
lohitaṃ niḥsrāvayati sma| dakṣiṇaṃ coruṃ viddhvā nirmāṃsaṃ kṛtvā asthi bhettuṃ kuḍyamūlamupasaṃkrāmati
sma| atha khalu anyatarā śreṣṭhidārakā upariṣṭātprāsādatalagatābhūt| sā adrākṣītsadāpraruditaṃ
bodhisattvaṃ mahāsattvaṃ bāhuṃ viddhvā rudhiraṃ niḥsrāvya ūruṃ nirmāṃsaṃ
kṛtvā asthi bhettuṃ kuḍyamūlamupasaṃkrāntam| tasyā etadabhūt-kiṃ nu khalvayaṃ kulaputra
ātmanaivātmanaḥ īdṛśīṃ kāraṇāṃ kārayati? yannvahamenaṃ kulaputramupasaṃkramya paripṛccheyam|
atha khalu sā śreṣṭhidārikā yena sadāprarudito bodhisattvo mahāsattvastenopasaṃkrāntā|
upasaṃkramya sadāpraruditaṃ bodhisattvaṃ mahāsattvametadavocat-kiṃ nu khalu tvaṃ kulaputra
evaṃrūpāmātmanaḥ prāṇahāriṇīṃ kāraṇāṃ kārayasi? kiṃ cānena rudhireṇa kariṣyasi tvamasthimajjābhyāṃ
ca? sadāprarudita āha-asya dārike māṇavakasyāntike idaṃ vikrīya prajñāpāramitāṃ
pūjayiṣyāmi, āryaṃ ca dharmodgataṃ bodhisattvaṃ mahāsattvaṃ satkariṣyāmi||

atha khalu sā śreṣṭhidārikā sadāpraruditaṃ bodhisattvaṃ mahāsattvatadavocat-kā punaste kulaputra
tato guṇajātirniṣpatsyate guṇaviśeṣo vā, yattvamātmano hṛdayaṃ rudhiraṃ cāsthimajjānaṃ
ca vikrīya taṃ kulaputraṃ satkartukāmaḥ? sa tāṃ dārikāmetadavocat-sa dārike kulaputro'smākaṃ
prajñāpāramitāmupāyakauśalyaṃ copadekṣyati| tatra ca vayaṃ śikṣiṣyāmahe| tatra vayaṃ
śikṣamāṇāḥ sarvasattvānāṃ pratiśaraṇaṃ bhaviṣyāmaḥ| anuttarāṃ samyaksaṃbodhimabhisaṃbudhya
suvarṇavarṇaṃ ca kāyaṃ pratilapsyāmahe| dvātriṃśacca mahāpuruṣalakṣaṇāni aśītiṃ cānuvyañjanāni
vyāmaprabhatāṃ ca anantaraśmitāṃ ca mahāmaitrī ca mahākaruṇāṃ ca mahāmuditāṃ ca mahopekṣāṃ
ca| catvāri vaiśāradyāni pratilapsyāmahe, catasraśca pratisaṃvidaḥ pratilapsyāmahe,
aṣṭādaśa ca āveṇikabuddhadharmān pratilapsyāmahe, pañca ca abhijñāḥ, acintyāṃ ca śīlaviśuddhim,
acintyāṃ ca samādhiviśuddhim, acintyāṃ ca prajñāviśuddhim, daśa ca tathāgatabalāni
pratilapsyāmahe| anuttaraṃ ca buddhajñānamabhisaṃbhotsyāmahe| anuttaraṃ ca dharmaratnaṃ pratilapsyāmahe,
yena ca sarvasattvānāṃ saṃvibhāgaṃ kariṣyāma iti||

atha khalu sā śreṣṭhidārikā sadāpraruditaṃ bodhisattvaṃ mahāsattvametadavocat-āścaryaṃ kulaputra
yāvadudārāḥ praṇītāścāmī tvayā dharmāḥ parikīrtitāḥ| ekaikasyāpi tāvatkulaputra evaṃrūpasya
dharmasyārthāya gaṅgānadīvālukopamānapi kalpānātmabhāvāḥ parityaktavyā bhaveyuḥ, prāgeva
bahūnāmarthāya ekaḥ| tathodārāḥ praṇītāścāmī tvayā dharmāḥ parikīrtitāḥ, yathā mamāpyete
rocante kṣamante ca| api nu khalu punaḥ kulaputra yena yenaivārthena te kṛtyam, tattatte
dāsyāmi suvarṇaṃ vā maṇīn vā muktāṃ vā rajataṃ vā vaidūryaṃ vā musāragalvaṃ vā lohitārkaṃ
vā sphāṭikaṃ vā puṣpaṃ vā dhūpaṃ vā gandhaṃ vā mālyaṃ va vilepanaṃ vā cūrṇaṃ vā vastraṃ
vā chatraṃ vā dhvajaṃ vā ghaṇṭāṃ vā patākāṃ vā dīpaṃ vā| tena tvaṃ taṃ dharmodgataṃ bodhisattvaṃ
mahāsattvaṃ satkariṣyasi| mā ca ātmana imāmevaṃrūpāṃ kāraṇāṃ kārṣīḥ| vayamapi tvayaiva
sārdhaṃ gamiṣyāmaḥ, yenāryo dharmodgato bodhisattvo mahāsattvaḥ| vayamapi tvayaiva sārdhaṃ
kuśalamūlānyavaropayiṣyāmaḥ, yaduta eṣāmevaṃrūpāṇāṃ dharmāṇāṃ pratilambhāyeti||

atha khalu śakro devānāmindro māṇavakaveṣamantardhāpayitvā svakenātmabhāvena sadāpraruditasya
bodhisattvasya mahāsattvasya purato'sthāt, idaṃ cāvocat-sādhu sādhu kulaputra, yasya te
iyamevaṃrūpā dṛḍhasamādānatā| evaṃrūpayā ca dharmārthikatayā pūrvakairapi tathāgatairarhadbhiḥ
samyaksaṃbuddhaiḥ pūrvaṃ bodhisattvacaryāṃ caradbhiḥ prajñāpāramitāmupāyakauśalyaṃ ca
paripṛcchadbhiranuttarā ca samyaksaṃbodhirabhisaṃbuddhā, dharmaratnaṃ ca pratilabdham| tanna
mama kulaputra hṛdayena kāryam, na rudhireṇa, nāsthimajjābhyām, api tu khalu punarahaṃ
tvāmeva mīmāṃsitukāma ihāgataḥ| vṛṇīṣva kulaputra varam| kiyadrūpaṃ te varaṃ dāsyāmīti? sa
tāmāha-anuttarān me śakra buddhadharmān dehīti| devendra āha-na mamātra kulaputra viṣaye
viṣayitā| buddhānāṃ punarbhagavatāmatra viṣaye viṣayitā| anyaṃ varaṃ vṛṇīṣveti| sadāprarudita
āha-alpotsukastvaṃ devendra bhava atra sthāne mamātmabhāvaparipūrimupādāya| svayamevāhamatra
devendra satyādhiṣṭhānaṃ kariṣyāmi| yenāhaṃ satyena avinivartanīyo'nuttarāyāḥ samyaksaṃbodhervyākṛtastathāgatairarhadbhiḥ
samyaksaṃbuddhaiḥ, jñātaścāsmyaśāṭhyenādhyāśayena,
tena devendra satyena satyavacanena mama yathāpaurāṇo'yamātmabhāvo bhavatu| atha khalu tatkṣaṇaṃ
tallavaṃ tanmuhūrtaṃ sadāpraruditasya bodhisattvasya mahāsattvasya buddhānubhāvena
āśayapariśuddhyā ca yathāpaurāṇo'sya kāyaḥ saṃsthito'bhūt, arogo nirupadravaśca| atha khalu
śakro devānāmindro māraśca pāpīyān niṣpratibhānaḥ sadāpraruditasya bodhisattvasya mahāsattvasyottare
pratibhānamapratipadyamānastatraivāntarhito'bhūt||

atha khalu sā śreṣṭhidārikā sadāpraruditaṃ bodhisattvaṃ mahāsattvametadavocat-ehi tvaṃ kulaputra|
yenāsmākaṃ niveśanam, tenopasaṃkrāma| ahaṃ te mātāpitṝṇāmantikāttaddhanaṃ dāpayiṣyāmi,
yena tvaṃ tāṃ prajñāpāramitāṃ pūjayiṣyasi, taṃ cāryaṃ dharmodgataṃ bodhisattvaṃ mahāsattvaṃ
satkariṣyasi, yaduta dharmakāmatayā| atha khalu sadāprarudito bodhisattvo mahāsattvaḥ
sārdhaṃ tayā śreṣṭhadārikayā yenāsyāḥ svakaṃ niveśanaṃ tenopasaṃkrāmati sma| upasaṃkramya
dvāramūle'sthāt||

atha khalu sā śreṣṭhidārikā svakaṃ niveśanaṃ praviśya svāṃ mātaraṃ pitaraṃ caitadavocat-amba
tāta daddhvaṃ hiraṇyaṃ suvarṇaṃ ratnāni maṇīn vastrāṇi puṣpadhūpagandhamālyavilepanacūrṇacīvaracchatradhvajaghaṇṭāpatākāḥ|
nānāvidhāśca divyā vādyaprakṛtīrutsṛjata, māmapi sārdhamebhiḥ
pañcabhirdārikāśatairyā mamopasthāyikā yuṣmabhireva dattāḥ| gamiṣyāmyahamapi sadāpraruditena
bodhisattvena mahāsattvena sārdhaṃ dharmodgatasya bodhisattvasya mahāsattvasyāntikaṃ
tasya pūjārthaṃ ca| so'smākaṃ dharmaṃ deśayiṣyati| tena vayaṃ buddhadharmān pratilapsyāmahe|
atha khalu tau tasyā dārikāyā mātāpitarau tāṃ dārikāmetadavocatām-kaḥ punareṣa dārike
sadāprarudito nāma bodhisattvo mahāsattvaḥ, kva vā sa etarhi tiṣṭhati? dārikā āha-eṣa kulaputro'smākameva
niveśanadvāramūle'vasthitaḥ| eṣa ca kulaputro'dhyāśayena anuttarāṃ samyaksaṃbodhimabhisaṃboddhuṃ
saṃprasthitaḥ, yaduta sarvasattvānaparimāṇataḥ saṃsāraduḥkhānmocayitukāmaḥ,
sarvadharmakāmatayātmānaṃ vikrīya prajñāpāramitāṃ pūjayitukāmaḥ, āryaṃ ca dharmodgataṃ
bodhisattvaṃ mahāsattvaṃ satkartukāmaḥ| tasya cātmabhāvasya kaṃcitkrāyakaṃ na labhate|
alabhamānaḥ san duḥkhito durmanāḥ pradhyāyan dīnamanā aśrūṇi pravartayamānaḥ sthitaḥ|
sa śakreṇa devānāmindreṇa māṇavakarūpamabhinirmāyoktaḥ-kiṃ tvaṃ kulaputra duḥkhī durmanāḥ
pradhyāyan dīnamānaso'śrūṇi pravartayamānaḥ sthita iti? sa tamāha-ātmānaṃ vikretukāmo'ham|
tasya ca krāyakaṃ na labhe| māṇavakarūpī śakrastamāha-kasya punastvaṃ kulaputra arthāyātmānaṃ
vikretukāmaḥ? sadāpraruditenoktaḥ-prajñāpāramitāṃ pūjayiṣyāmi, āryaṃ ca dharmodgataṃ
bodhisattvaṃ mahāsattvaṃ satkariṣyāmi yaduta dharmakāmatayā| tatra pratibaddhāśca me buddhadharmā
iti| māṇavakarūpī śakrastamāha-na mama kulaputra tvayārthaḥ| api tu khalu punaḥ
piturme yajño bhaviṣyati| tatra me puruṣasya hṛdayena rūdhireṇa asthimajjābhyāṃ ca kṛtyamiti|

tata eṣa kulaputro'viṣaṇṇamānasa āha-dāsyāmīti| sa tīkṣṇaṃ śastraṃ gṛhītvā ātmano bāhuṃ viddhvā
lohitaṃ niḥsrāvya ūruṃ ca nirmāṃsaṃ kṛtvā asthi bhettuṃ kuḍyamūlamupasaṃkrāntaḥ ekānte
sthitvā asthi bhittvā majjānaṃ ca dāsyāmīti| ahaṃ cainaṃ kulaputramupariṣṭātprāsādatalagatā
kṣaradrudhiramadrākṣam| tasyā mamaitadabhūt-kiṃ nu khalvayaṃ puruṣa ātmanaivātmana evaṃrūpāṃ
kāraṇāṃ kārayatīti? tamenamahamupasaṃkramyaivamavocam-kimarthaṃ tvayā kulaputra ātmanaivātmana
evaṃ kṣaradrūdhiraṃ śarīraṃ vikṛtaṃ kṛtam? tata eṣa māmevamāha-asya dārike māṇavakasya
lohitaṃ hṛdayamasthi majjānaṃ ca dāsyāmīti| tatkasya hetoḥ? na mamānyatkiṃciddhanaṃ
saṃvidyate| daridro'smīti| tamenamahamevamavocam-kiṃ punastvaṃ tena dhanena kariṣyasīti?
sa eṣa māmetadavocat-prajñāpāramitāṃ pūjayiṣyāmi, taṃ cāryaṃ dharmodgataṃ bodhisattvaṃ mahāsattvaṃ
satkariṣyāmi yaduta dharmakāmatayeti| tamenamahamevamavocam-kā punaste kulaputra
tato guṇajātirbhaviṣyati guṇaviśeṣo veti? tataḥ so'cintyān me buddhaguṇān varṇayati saṃprakāśayati,
aprameyāṃśca buddhadharmān-eṣāmevaṃrūpāṇāṃ buddhadharmāṇāṃ me tata āgamo bhaviṣyatīti|
tasya me mahattaraṃ prītiprāmodyamutpannaṃ tānacintyān buddhaguṇān śrutvā|

evaṃ ca me'bhūt-āścaryaṃ yāvadduṣkarakārakaścāyaṃ kulaputro'tīva dharmakāmaśca, yo'yamevaṃrūpamātmanaḥ
śarīrasya pīḍāsthānamutsahate| ayaṃ hi nāma kulaputro dharmakāmatayā ātmānaṃ parityajati|
kasmādasmābhirdharmo na pūjayitavyaḥ? evaṃrūpeṣu ca sthāneṣu praṇidhānaṃ na kartavyaṃ
syāt, yeṣāmasmākaṃ prabhūtā vipulāśca bhogāḥ saṃvidyante iti| sāhamenaṃ kulaputrametadavocam-mā
mā tvaṃ kulaputra imāmevaṃrūpāmātmanaḥ prāṇahāriṇīṃ kāraṇāṃ kārṣīḥ| ahaṃ te prabhūtaprabhūtaṃ
dhanamanupradāpayiṣyāmi yena tavārthaḥ| tena tvaṃ tamāryaṃ dharmodgataṃ bodhisattvaṃ
mahāsattvaṃ satkariṣyasi gurukariṣyasi| ahamapi tvayaiva sārdhaṃ yena dharmodgato
bodhisattvo mahāsattvaḥ tenopasaṃkramiṣyāmi| ahamapi tasya kulaputrasya pūjāṃ kariṣyāmi|
vayamapyevaṃrūpān dharmānniṣpādayiṣyāmo yaduta anuttarān buddhadharmān ye tvayā parikīrtitā
iti| tanmāmamba tāta anujānīta| prabhūtaprabhūtaṃ ca me dhanaskandhaṃ daddhvam, yenāhametenaiva
kulaputreṇa sārdhaṃ gatvā āryaṃ dharmodgataṃ bodhisattvaṃ mahāsattvaṃ pūjayiṣyāmi||

atha khalu tau tasyā dārikāyā mātāpitarau tāṃ dārikāmetadavocatām-āścaryaṃ yāvadduṣkaraṃ ca
tvametasya kulaputrasya sthānamācakṣe| ekāṃśenaiva te dharmā acintyāḥ, sarvalokaviśiṣṭāḥ sarvasattvasukhāvahāśca,
yeṣāmeṣa kṛtaśaḥ kulaputro duṣkaraṃ sthānamevamutsahate| anujānīva
āvāṃ tvāṃ dārike| āvayorapyavakāśaṃ kuru, yadāvāmapi gacchāvastvayaiva sārdhaṃ taṃ dharmodgataṃ
bodhisattvaṃ mahāsattvaṃ draṣṭuṃ vandituṃ paryupāsituṃ pūjayituṃ ca||

atha khalu sā śreṣṭhidārikā dharmodgatasya bodhisattvasya mahāsattvasya pūjārthaṃ satkārārthaṃ
ca prasthitāṃ svāṃ mātaraṃ pitaraṃ ca viditvā etadavocat-amba tāta evaṃ kuruta, yathā vadata|
nāhaṃ kasyacitkuśalapakṣasyāntarāyaṃ karomi| ityuktvā evaṃ sā śreṣṭhidārikā dharmodgatasya
bodhisattvasya mahāsattvasya pūjārthaṃ satkārārthaṃ ca prasthitā babhūva||

atha khalu sā śreṣṭhidārikā pañca rathaśatānyalaṃkārayāmāsa| tāni ca pañca dārikāśatānyalaṃkārayāmāsa|
alaṃkṛtya nānāvarṇāni vicitrāṇi puṣpāṇi gṛhītvā nānāraṅgāṇi vastrāṇi puṣpadhūpagandhamālyavilepanacūrṇacīvaracchatradhvajaghaṇṭāpatākāśca
gṛhītvā nānāratnāni ca vicitrāṇi
nānāratnamayāni ca vicitrāṇi puṣpāṇi gṛhītvā prabhūtaprabhūtaṃ khādanīyaṃ bhojanīyaṃ svādanīyaṃ
ca gṛhītvā ekaṃ rathaṃ sadāpraruditena bodhisattvena mahāsattvena sārdhamabhiruhya
taiḥ pañcabhī rathaśataiḥ pañcadārikāśatābhirūḍhaiḥ parivṛttā puraskṛtā mahatā ca parivāreṇa
mātāpitṛpūrvaṃgamā yena pūrvā dik tena prakrāntā| anupūrveṇa ca gacchan sadāprarudito
bodhisattvo mahāsattvo'drākṣīddūrādeva tāṃ gandhavatīṃ nagarīṃ saptānāṃ ratnānāṃ citrāṃ darśanīyāṃ
saptabhiḥ prākāraiḥ saptaratnamayairanuparikṣiptāṃ saptabhistoraṇaiḥ saptabhiḥ parikhābhiḥ
saptabhistālapaṅktibhiranuparikṣiptāṃ dvādaśa yojanāni vistāreṇa dvādaśa yojanānyāyāmena
ṛddhāṃ sphītāṃ ca kṣemāṃ ca subhikṣāṃ ca ākīrṇabahujanamanuṣyāṃ ca pañcabhirantarāpaṇavīthīśatairālekhyavicitracitrasadṛśairdarśanīyairnirviddhāṃ
samasamairanutpīḍajanayugyayānasaṃkramaṇasthānasthāpitaiḥ
sumāpitāṃ ca| madhye ca nagaraśṛṅgāṭakasya adrākṣīddharmodgataṃ
bodhisattvaṃ mahāsattvaṃ dharmāsanagatamanekaśatayā parṣadā anekasahasrayā anekaśatasahasrayā
parṣadā parivṛttaṃ puraskṛtaṃ dharmaṃ deśayantam|

sahadarśanenaiva ca tasya evaṃrūpaṃ sukhaṃ saṃpratilabhate sma tadyathāpi nāma prathamadhyānasamāpanno
bhikṣurekāgreṇa manasikāreṇa| dṛṣṭvā cāsya etadabhūt-na mama pratirūpametadbhavet,
yadahaṃ rathagata eva dharmodgataṃ bodhisattvaṃ mahāsattvamupasaṃkrāmeyam| yannvahaṃ rathādavatareyam|
sa tato rathādavātarat| tānyapi pañca dārikāśatāni śreṣṭhidārikayā saha rathebhyo'vateruḥ|
atha khalu sadāprarudito bodhisattvo mahāsattvaḥ śreṣṭhidārikāpūrvaṃgamaiḥ
pañcabhirdārikāśataiḥ parivṛtaḥ puraskṛto'parimāṇapūjāvyūhena yena dharmodgato bodhisattvo
mahāsattvaḥ tenopasaṃkrāmati sma||

tena khalu punaḥ samayena dharmodgatena bodhisattvena mahāsattvena prajñāpāramitāyāḥ kṛtaśaḥ
saptaratnamayaṃ kūṭāgāraṃ kāritamabhūt lohitacandanālaṃkṛtaṃ muktājālaparikṣiptam| caturṣu
kūṭāgārakoṇeṣu maṇiratnāni sthāpitāni, yāni pradīpakṛtyaṃ kurvanti sma| catasraśca dhūpaghaṭikā
rūpamayyaścaturdiśamavasaktāḥ, yatra śuddhaṃ kṛṣṇāguru dhūpyate sma yaduta prajñāpāramitāyāḥ
pūjārtham| tasya ca kūṭāgārasya madhye saptaratnamayaḥ paryaṅkaḥ prajñapto'bhūt|
caturṇāṃ ratnānāṃ peḍā kṛtā, yatra prajñāpāramitā prakṣiptā suvarṇapaṭṭeṣu likhitā vilīnena
vaidūryeṇa| tacca kūṭāgāraṃ nānācitrapaṭṭadāmabhiḥ pralambamānairalaṃkṛtamabhūt||

atha khalu sadāprarudito bodhisattvo mahāsattvaḥ sārdhaṃ śreṣṭhidārikāpūrvaṃgamaiḥ pañcadārikāśataiḥ
taṃ kūṭāgāramadrākṣīdaparimāṇena pūjāvyūhena pratimaṇḍitam| anekāni ca tatra devatāsahasrāṇyadrākṣīt,
śakraṃ ca devānāmindraṃ divyairmāndāravapuṣpairdivyaiścandanacūrṇairdivyaiśca
suvarṇacūrṇairdivyaiśca rūpyacūrṇaistaṃ kūṭāgāramavakirantamabhyavakirantamabhiprakirantam|
divyāni ca vādyānyaśrauṣīt| dṛṣṭvā śrutvā ca sadāprarudito bodhisattvo mahāsattvaḥ
śakraṃ devānāmindrametadavocat-kimarthaṃ tvaṃ devendra anekairdevatāsahasraiḥ sārdhamidaṃ
ratnamayaṃ kūṭāgāraṃ divyairmāndāravaiḥ puṣpairdivyaiścandanacūrṇairdivyaiḥ suvarṇacūrṇairdivyaiśca
rūpyacūrṇairavakirasi abhyavakirasi abhiprakirasi? imāni ca divyāni vādyāni
devairuparyantarīkṣe pravāditāni? evamukte śakro devānāmindraḥ sadāpraruditaṃ bodhisattvaṃ
mahāsattvametadavocat-na tvaṃ kulaputra jānīṣe? eṣā hi sā prajñāpāramitā bodhisattvānāṃ mahāsattvānāṃ
mātā pariṇāyikā, yatra śikṣamāṇā bodhisattvā mahāsattvāḥ sarvaguṇapāramitānugatān
sarvabuddhadharmān sarvākārajñatāṃ ca kṣipramanuprāpnuvantīti|

evamukte sadāprarudito bodhisattvo mahāsattvaḥ śakraṃ devānāmindrametadavocat-kvāsau kauśika
prajñāpāramitā, yā bodhisattvānāṃ mahāsattvānāṃ mātā pariṇāyikā? śakra āha-eṣā kulaputra
asya kūṭāgārasya madhye suvarṇapaṭṭeṣu vilīnena vaidūryeṇa likhitvā āryeṇa dharmodgatena bodhisattvena
mahāsattvena saptabhirmudrābhirmudrayitvā sthāpitā| sā na sukarā asmābhistava
darśayitum| atha khalu sadāprarudito bodhisattvo mahāsattvaḥ sārdhaṃ śreṣṭhidārikāpramukhai
pañcabhirdārikāśataiḥ samagrībhūtaiḥ, yānyanena puṣpāṇi gṛhītāni mālyadāmāni ca vastraratnāni
ca dhūpagandhamālyavilepanacūrṇacīvaracchatradhvajaghaṇṭāpatākāśca suvarṇarūpyamayāni
ca puṣpāṇi, taiḥ prajñāpāramitāyāḥ pūjāmakārṣuḥ, anyatarānyataraṃ ca tataḥ pratyaṃśaṃ sthāpayāmāsuḥ
yaduta dharmodgatasya bodhisattvasya mahāsattvasya satkārāya||

atha khalu sadāprarudito bodhisattvo mahāsattvastāni ca śreṣṭhidārikāpramukhāni pañca dārikāśatāni
puṣpadhūpamālyavilepanacūrṇacīvaracchatradhvajaghaṇṭāpatākābhiḥ suvarṇarūpyamayaiśca
puṣpairdivyaiśca vādyaiḥ prajñāpāramitāṃ pūrvaṃ pūjayitvā yena dharmodgato bodhisattvo mahāsattvastenopasaṃkramya
dharmodgataṃ bodhisattvaṃ mahāsattvaṃ puṣpadhūpagandhamālyavilepanacūrṇacīvaracchatradhvajaghaṇṭāpatākābhiścandanacūrṇaiḥ
suvarṇarūpyamayaiśca puṣpairavākiran
abhyavākiran abhiprākiran, divyāni ca vādyāni saṃpravādayati sma dharmapūjāmevopādāya||

atha khalu tāni puṣpāṇi dharmodgatasya bodhisattvasya mahāsattvasyopariṣṭānmūrdhni puṣpakūṭāgāraṃ
prātiṣṭhan| tāni ca nānāvarṇāni puṣpāṇi suvarṇarūpyamayāni ca puṣpāṇi vihāyasi vitānamiva
sthitāni| tānyapi cīvarāṇi vastraratnāni ca antarīkṣe nānāratnamayo'bhramaṇḍapa iva
saṃsthito'bhūt| adrākṣītkhalu sadāprarudito bodhisattvo mahāsattvastāni ca pañca dārikāśatāni
śreṣṭhidārikāpramukhāni dharmodgatasya bodhisattvasya mahāsattvasyedamevaṃrūpamṛddhiprātihāryam|
dṛṣṭvā ca punareṣāmetadabhūt-āścaryaṃ yāvanmaharddhikaścāyaṃ dharmodgato bodhisattvo
mahāsattvo yāvanmahānubhāvo yāvanmahaujaskaḥ| bodhisattvacaryāmeva tāvaccarato'sya kulaputrasyaivaṃrūpā
ṛddhivikurvaṇā, kiṃ punaryadāyamanuttarāṃ samyaksaṃbodhimabhisaṃbuddho
bhaviṣyatīti||

atha khalu tāni śreṣṭhidārikāpūrvaṃgamāni pañca dārikāśatāni dharmodgate bodhisattve mahāsattve
spṛhāmutpādya sarvāstāḥ samagrībhūtā adhyāśayena anuttarāyāṃ samyaksaṃbodhau cittamutpādayāmāsuḥ,
evaṃ cāvocan-anena vayaṃ kuśalamūlena anāgate'dhvani tathāgatā arhantaḥ samyaksaṃbuddhā
bhavema| bodhisattvacaryāṃ ca vayaṃ carantya eteṣāmeva dharmāṇāṃ lābhinyo bhavema,
yeṣāṃ dharmāṇāmayaṃ dharmodgato bodhisattvo mahāsattvo lābhī| evameva ca prajñāpāramitāṃ
satkuryāma gurukuryāma, yathāyaṃ dharmodgato bodhisattvo mahāsattvaḥ satkaroti gurukaroti|
bahujanasya ca saṃprakāśayema yathāyaṃ dharmodgato bodhisattvo mahāsattvaḥ saṃprakāśayati|
evameva ca prajñāpāramitayā upāyakauśalyena ca samanvāgatā bhavema| pariniṣpadyemahi ca
yathāyaṃ dharmodgato bodhisattvo mahāsattvaḥ prajñāpāramitayā upāyakauśalyena ca samanvāgataḥ
pariniṣpannaśca||

atha khalu sadāprarudito bodhisattvo mahāsattvastāni ca śreṣṭhidārikāpramukhāni pañca dārikāśatāni
prajñāpāramitāṃ pūjayitvā dharmodgataṃ ca bodhisattvaṃ mahāsattvaṃ satkṛtya dharmodgatasya
bodhisattvasya mahāsattvasya pādau śirasābhivandya ekānte sagauravāḥ sapratīkṣāḥ prāñjalīn
kṛtvātiṣṭhan| ekānte sthitaśca sadāprarudito bodhisattvo mahāsattvo dharmodgataṃ
bodhisattvaṃ mahāsattvametadavocat-ihāhaṃ kulaputra prajñāpāramitāṃ gaveṣamāṇo'raṇyagato nirghoṣamaśrauṣam-gaccha
kulaputra pūrvāṃ diśam| tataḥ prajñāpāramitāṃ śroṣyasīti| so'haṃ samyak
taṃ nirghoṣaṃ śrutvā yena pūrvā dik tena saṃprasthitaḥ| tasya me etadabhūt-samyak ca
mayā nirghoṣaḥ śrutaḥ| na ca mayā sa nirghoṣaḥ paripṛṣṭaḥ -kiyaddūraṃ mayā gantavyam, kasya
vā antikātprajñāpāramitāṃ śroṣyāmi lapsye veti| tasya me mahaddaurmanasyamabhūt|

so'haṃ tena daurmanasyena mahatīmutkaṇṭhāṃ paritapanaṃ cāpanno'bhūvam| tasminneva pṛthivīpradeśe
saptarātriṃdivānyatināmayāmi utkaṇṭhitaḥ| nāhārasamudācāramutpādayāmi| api tu prajñāpāramitāmeva
manasi karomi-kiyaddūraṃ mayā gantavyam, kuto vā prajñāpāramitāṃ lapsye śravaṇāya?
na ca mayā sa nirghoṣaḥ paripṛṣṭaḥ iti| tato me tathāgatavigrahaḥ purataḥ prādurbhūtaḥ|
sa māmevamāha-gaccha kulaputra itaḥ pañcabhiryojanaśatairanupūrveṇa gandhavatī nāma nagarī|
tatra drakṣyasi dharmodgataṃ bodhisattvaṃ mahāsattvaṃ prajñāpāramitāṃ deśayantaṃ prakāśayantamiti|
tato'haṃ mahatodāreṇa prītiprāmodyena samanvāgataḥ| so'haṃ tenaiva mahatodāreṇa
prītiprāmodyena sphuṭastataḥ pṛthivīpradeśānna calitaḥ, tava ca prajñāpāramitāṃ deśayataḥ
śṛṇomi| tasya me śṛṇvato bahūni samādhimukhāni prādurbhūtāni| tatra sthitaṃ māṃ daśadiglokadhātusthitā
buddhā bhagavantaḥ samāśvāsayanti, sādhukāraṃ ca dadati-sādhu sādhu kulaputra,
ete samādhayaḥ prajñāpāramitānirjātāḥ, yatra sthitairasmābhiḥ sarvabuddhadharmāḥ pariniṣpāditā
iti| te māṃ tathāgatāḥ sādhu ca suṣṭhu ca saṃdarśya samādāpya samuttejya saṃpraharṣya
antarhitāḥ| ahaṃ ca tataḥ samādhervyutthitaḥ|

tasya me etadabhūt-kuto nu te tathāgatā āgatāḥ, kva vā te tathāgatā gatā iti ? tasya ca me etadabhūt-āryo
dharmodgato bodhisattvo mahāsattvo dhāraṇīpratilabdhaḥ pañcābhijñaḥ pūrvajinākṛtādhikāro'varopitakuśalamūlaḥ,
prajñāpāramitāyāṃ upāyakauśalye ca suśikṣitaḥ| sa me enamarthaṃ
yathāvadvicariṣyati, yataste tathāgatā āgatā yatra vā te tathāgatā gatā iti| so'haṃ
tasya tathāgatavigrahasya nirghoṣaṃ śrutvā yathānuśiṣṭaṃ yena pūrvāṃ dik tena saṃprasthitaḥ|
āgacchaṃścāhaṃ dūrata evāryamadrākṣaṃ dharmaṃ deśayantam| sahadarśanācca mamedṛśaṃ sukhaṃ
prādurabhūt, tadyathāpi nāma prathamadhyānasamāpannasya bhikṣorekāgramanasikārasya |
so'haṃ tvāṃ kulaputra pṛcchāmi-kutaste tathāgatā āgatāḥ, kutra te tathāgatā gatā iti ? deśaya
me kulaputra teṣāṃ tathāgatānāmāgamanaṃ gamanaṃ ca| yathā vayaṃ teṣāṃ tathāgatānāmāgamanaṃ
gamanaṃ ca jānīma, avirahitāśca bhavema tathāgatadarśaneneti ||

āryāṣṭasāhasrikāyāṃ prajñāpāramitāyāṃ sadāpraruditaparivarto nāma triṃśattamaḥ ||

