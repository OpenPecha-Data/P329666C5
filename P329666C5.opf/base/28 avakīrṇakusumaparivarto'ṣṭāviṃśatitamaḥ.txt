 |

atha khalu tasmin samaye'nyataro devaputrastrāyastriṃśairdevaputraiḥ sārdhaṃ māndāravāṇi mahāmāndāravāṇi
ca puṣpāṇi gṛhītvā yena bhagavāṃstenopasaṃkrāntaḥ| ṣaṣṭhaṃ śataṃ ca bhikṣūṇāṃ
tasminneva samaye tasyāmeva parṣadi saṃnipatitaṃ saṃniṣaṇṇaṃ cābhūt| te utthāyāsanebhya ekāṃsānyuttarāsaṅgāni
kṛtvā dakṣiṇāni jānumaṇḍalāni pṛthivyāṃ pratiṣṭhāpya yena bhagavāṃstenāñjaliṃ
praṇamayāmāsuḥ| teṣā bhikṣūṇāṃ buddhānubhāvena te'ñjalipragrahā māndāravamahāmāndāravāṇāṃ
puṣpāṇāṃ paripūrṇā abhūvan| te tairmāndāravairmahāmāndāravaiśca puṣpaistathāgatamarhantaṃ
samyaksaṃbuddhamavākiran, abhyavākiran, abhiprākiran, evaṃ ca vācamabhāṣanta-vayaṃ
bhagavan asyāṃ prajñāpāramitāyāṃ cariṣyāmaḥ, vayaṃ bhagavan anena anuttareṇa prajñāpāramitāvihāreṇa
vihāriṣyāma iti ||

atha khalu bhagavāṃstasyāṃ velāyāṃ smitaṃ prādurakarot| dharmatā khalu punareṣāṃ buddhānāṃ bhagavatām-
yadā smitaṃ prāduṣkurvanti, atha tadā nānāvarṇā anekavarṇā raśmayo bhagavato mukhadvārānniścaranti-tadyathā
nīlapītalohitāvadātamāñjiṣṭhasphaṭikarajatasuvarṇavarṇāḥ| te
niścarya anantāparyantān lokadhātūnābhayā avabhāsya yāvadbrahmalokamabhyudgamya punareva pratyudāvṛtya
bhagavantaṃ triḥ pradakṣiṇīkṛtya bhagavato mūrdhanyantardhīyante ||

atha khalvāyuṣmānānanda utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ
pratiṣṭhāpya yena bhagavāṃstenāñjaliṃ praṇamayya bhagavantametadavocat- nāhetukaṃ nāpratyayaṃ
tathāgatā arhantaḥ samyaksaṃbuddhāḥ smitaṃ prāduṣkurvanti| ko bhagavan hetuḥ, kaḥ pratyayaḥ
smitasya prāduṣkaraṇāya ? evamukte bhagavānāyuṣmantamānandametadavocat-idamānanda
bhikṣūṇāṃ ṣaṣṭhaṃ śatamanāgate'dhvani tārakopame kalpe anuttarāṃ samyaksaṃbodhimabhisaṃbhotsyate,
abhisaṃbudhya ca sattvebhyo dharmaṃ deśayiṣyati| sarve caikanāmāno bhaviṣyanti yaduta
avakīrṇakusumanāmānaḥ| tathāgatā arhantaḥ samyaksaṃbuddhāḥ śāstāro loke bhaviṣyanti| teṣāṃ
khalu punarānanda avakīrṇakusumanāmnāṃ tathāgatānāmarhatāṃ samyaksaṃbuddhānāṃ sarveṣāṃ
samaḥ śrāvakasaṃgho bhaviṣyati| sarveṣāṃ ca teṣāmavakīrṇakusumanāmnāṃ tathāgatānāmarhatāṃ
samyaksaṃbuddhānāṃ samamevāyuḥpramāṇaṃ bhaviṣyati viṃśatikalpasahasrāṇi| sarveṣāmeva caikaikasya
vaistārikaṃ pravacanaṃ bhaviṣyati pṛthuvaipulyaprāptaṃ devamanuṣyeṣu|

sarveṣāmeva ca saddharmaḥ samaṃ sthāsyati, viṃśatimeva kalpasahasrāṇyekaikasya| sarve ca te
yato yata eva grāmanagaranigamajanapadarāṣṭrarājadhānīto'bhiniṣkramiṣyanti, abhiniṣkramya
yatra yatra dharmacakraṃ pravartayiṣyanti, pravartya ca yatra yatra ca vihariṣyanti, yato
yataśca yatra yatraiva ca pravekṣanti, yena yena ca yato yata eva cābhiniṣkramiṣyanti, tatastatastatra
tatra teṣāṃ praviśatāmabhiniṣkrāmatāṃ viharatāṃ ca pañcavarṇikānāṃ puṣpāṇāṃ puṣpavarṣāḥ
pravartiṣyante| tasmāttarhi ānanda bodhisattvairmahāsattvairuttamena vihāreṇa vihartukāmaiḥ
prajñāpāramitāvihāreṇa vihartavyam| tathāgatavihāreṇa ānanda vihartukāmaiḥ prajñāpāramitāvihāreṇa
vihartavyam| ye hi kecidānanda bodhisattvā mahāsattvāḥ prajñāpāramitāyāṃ
cariṣyanti, niṣṭhā tatra gantavyā - manuṣyebhya evaite cyutā bhaviṣyanti| te ihopapannāstuṣitebhya
eva vā devanikāyebhyaścyutā bhaviṣyanti manuṣyeṣvevopapannāḥ| tatkasya hetoḥ
? tathā hi manuṣyeṣu tuṣiteṣu ca deveṣu iyaṃ prajñāpāramitā vistareṇa pracariṣyatīti| tathāgatāvalokitāḥ
khalu punarānanda te bodhisattvā mahāsattvā veditavyāḥ, ya iha prajñāpāramitāyāṃ
cariṣyanti, ya imāṃ prajñāpāramitāmudgrahīṣyanti, dhārayiṣyanti vācayiṣyanti paryavāpsyanti
pravartayiṣyanti deśayiṣyantyupadekṣyantyuddekṣyanti svādhyāsyanti, antaśo likhiṣyanti,
udgṛhya dhārayitvā vācayitvā paryavāpya pravartya deśayitvopadiśyoddiśya svādhyāyya
antaśo likhitvā bodhisattvān mahāsattvānavavadiṣyanti anuśāsiṣyanti saṃdarśayiṣyanti samādāpayiṣyanti
samuttejayiṣyanti saṃpraharṣayiṣyanti| avaropitakuśalamūlāste ānanda bodhisattvā
mahāsattvā veditavyāstathāgateṣvarhatsu samyaksaṃbuddheṣu|

na kevalaṃ śrāvakapratyekabuddhānāmantike taiḥ kuśalamūlānyavaropitāni iha prajñāpāramitāyāṃ
śikṣitum, niḥsaṃśayaṃ khalu punarānanda tathāgateṣvarhatsu samyaksaṃbuddheṣu taiḥ kuśalamūlānyavaropitāni
bodhisattvairmahāsattvaiḥ, ya iha prajñāpāramitāyāṃ śikṣante, na cotrāsamāpadyante|
ye ca ānanda enāṃ prajñāpāramitāmudgrahīṣyanti dhārayiṣyanti vācayiṣyanti paryavāpsyanti
pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti ca,
arthataśca dharmataśca nayataścānugamiṣyanti, niṣṭhā ānanda tatra gantavyā-saṃmukhībhūtāste
abhūvan bodhisattvā mahāsattvāstathāgatānāmarhatāṃ samyaksaṃbuddhānāmiti| ye caināṃ prajñāpāramitāṃ
na pratikrośanti, na prativahanti, na pratikopayanti, na pratisaṃharanti, na
pratiṣedhayanti, na pratikṣipanti , na pratibādhitavyāṃ maṃsyante, te'pyānanda bodhisattvā
mahāsattvāḥ pūrvajinakṛtādhikārā veditavyāḥ||

kiṃcāpyānanda bodhisattvena mahāsattvena tathāgatānāmarhatāṃ samyaksaṃbuddhānāmantike kuśalamūlamavaropitam,
evaṃ hi tanna śrāvakapratyekabuddhatvāya dāsyati vipākam| sacedbodhisattvo
mahāsattvo'nuttarāyāṃ samyaksaṃbodhau na visaṃvādayiṣyati praṇidhānam, api tu khalu punarānanda
prāyeṇa tena bodhisattvena mahāsattvena kṛtajñena bhavitavyaṃ prajñāpāramitāyāṃ caritavatā|
tasmāttarhi te ānanda parīndāmi anuparīndāmi imāṃ prajñāpāramitāṃ bhūyasyā mātrayā
akṣarasaṃnipātādudgrahaṇāya dhāraṇāya vācanāya paryavāptaye pravartanāya cirasthitaye yatheyaṃ
nāntardhīyeta | sacettvamānanda yo mayā te dharmo deśitaḥ sākṣāt sthāpayitvā prajñāpāramitām,
tāṃ sarvāṃ dharmadeśanāmudgṛhya punareva vipraṇāśayeḥ, punarevotsṛjeḥ vismārayeḥ,
na me tvamānanda etāvatā aparāddhaḥ syāḥ | yatkhalu punastvamānanda prajñāpāramitāpratisaṃyuktaṃ
padaṃ vā padasāmantakaṃ vā nāśayeḥ, utsṛjeḥ, vismārayeḥ, tāvatā tvamānanda mamāparāddhaḥ
syāḥ, na ca me tvaṃ cittamārādhayeḥ|

sacetpunastvamānanda prajñāpāramitāmudgṛhya punareva nāśayeḥ, punarevotsṛjeḥ, vismārayeḥ, na
tvayāhaṃ satkṛto gurukṛtaḥ syām, na mānito na pūjito nārcito nāpacāyitaḥ syām| ye'pi te ānanda
atītānāgatapratyutpannā buddhā bhagavantaḥ, te'pi tvayā ānanda na satkṛtā na gurukṛtā
na mānitā na pūjitā nārcitā nāpacāyitā bhavanti| sacetpunastvamānanda prajñāpāramitāmudgṛhya
punareva nāśayeḥ, punarevotsṛjeḥ, vismārayeḥ, tāvatā tvamānanda mamāparāddhaḥ syāḥ, na
ca me tvaṃ cittamārādhayeḥ| tatkasya hetoḥ ? uktametadānanda tathāgatena-prajñāpāramitā
atītānāgatapratyutpannānāṃ tathāgatānāmarhatāṃ samyaksaṃbuddhānāṃ mātā jananī janayitrī sarvajñatāyā
āhāriketi| tasmāttarhi ānanda parīndāmi anuparīndāmi te imāṃ prajñāpāramitām, yatheyaṃ
nāntardhīyeta| udgrahītavyeyamānanda prajñāpāramitā, dhārayitavyeyamānanda prajñāpāramitā,
vācayitavyeyamānanda prajñāpāramitā, paryavāptavyeyamānanda prajñāpāramitā, pravartayitavyeyamānanda
prajñāpāramitā, deśayitavyeyamānanda prajñāpāramitā, upadeṣṭavyeyamānanda
prajñāpāramitā, uddeṣṭavyeyamānanda prajñāpāramitā, svādhyātavyeyamānanda prajñāpāramitā,
likhitavyeyamānanda prajñāpāramitā, bhāvayitavyeyamānanda prajñāpāramitā| sumanasikṛtā
ca sudhṛtā ca suparyavāptā ca supravartitā ca tvayā ānanda iyaṃ prajñāpāramitā kartavyā|
suparivyaktenākṣarapadavyañjanena suniruktā codgrahītavyā|

tatkasya hetoḥ ? atītānāgatapratyutpannānāṃ hi ānanda tathāgatānāmarhatāṃ samyaksaṃbuddhānāṃ
dharmakāyateti tāṃ dharmatāṃ pramāṇīkṛtya| yathā tattvamānanda etarhi me tathāgatasya tiṣṭhato
dhriyamāṇasya yāpayato hitaiṣitayā premato vā gauravato vā kalyāṇato vā sparśavihārato
vā kartavyaṃ vā dātavyaṃ vā samanvāhartavyaṃ vā manyase, tathaiva tvayā ānanda iyaṃ prajñāpāramitā
udgrahītavyā dhārayitavyā vācayitavyā paryavāptavyā pravartayitavyā deśayitavyā
upadeṣṭavyā uddeṣṭavyā svādhyātavyā likhitavyā bhāvayitavyā satkartavyā gurukartavyā mānayitavyā
pūjayitavyā arcayitavyā apacāyitavyā, tayā hitaiṣitayā tena premṇā tena gauraveṇa
tayā guṇavattayā| evaṃ tvayā ānanda ahaṃ pūjito bhavāmi, te ca bodhisattvā mahāsattvāḥ| atītānāgatapratyutpannānāṃ
ca buddhānāṃ bhagavatāmantike prema ca prasādaśca gauravaṃ cotpāditaṃ
bhavati| yadi te ānanda ahaṃ priyo manaāpo'parityaktastathāgataḥ, tataste ānanda iyaṃ
prajñāpāramitā priyā manaāpā aparityajanīyā bhavatu, yathā te ekapadamapi na praṇaśyet,
yathā nāntardhīyeta| bahvapi te ānanda ahaṃ bhāṣeyaṃ prajñāpāramitāyāḥ parīndanāmāramya kalpaṃ
vā kalpāvaśeṣaṃ vā kalpaśataṃ vā kalpasahasraṃ vā kalpaśatasahasraṃ vā kalpakoṭīṃ vā
kalpakoṭīśataṃ vā kalpakoṭīsahasraṃ vā kalpakoṭīśatasahasraṃ vā tato vā upari| saṃkṣepeṇa
ānanda yādṛśastavāhaṃ śāstā, tādṛśī te prajñāpāramitā śāstā| yādṛśāste atītānāgatapratyutpannā
buddhā bhagavantaḥ sadevamānuṣāsurasya lokasya śāstāraḥ, tādṛśī prajñāpāramitā sadevamānuṣāsurasya
lokasya śāstā | tasmāttarhi ānanda aparimāṇā prajñāpāramitā| aparimāṇayā parīndanayā
prajñāpāramitāṃ te parīndāmyanuparīndāmi sadevamānuṣāsurasya lokasya hitāya sukhāya|
yasya ānanda tathāgato na parityaktaḥ, dharmo na parityaktaḥ, saṃgho na parityaktaḥ, atītānāgatapratyutpannānāṃ
buddhānāṃ bhagavatāṃ bodhirna parityaktā, tasya prajñāpāramitā aparityaktā
bhavatu| iyamasmākamanuśāsanī |

yo'pi kaścidānanda enāṃ prajñāpāramitāmudgṛhṇīyāddhārayetparyadvācayedāpnuyātpravartayeddeśayedupadiśeduddiśetsvādhyāyet
likhedbhāvayet, atītānāgatapratyutpannānāṃ buddhānāṃ bhagavatāṃ
tena bodhiranuparigṛhītā bhavet | yo hi kaścidānanda enāṃ prajñāpāramitāṃ pralujyamānāmanuparigṛhṇīte,
atītānāgatapratyutpannānāṃ buddhānāṃ bhagavatāṃ tena bodhiranuparigṛhītā bhavati|
tatkasya hetoḥ ? prajñāpāramitānirjātā hi ānanda buddhānāṃ bhagavatāṃ bodhiḥ| ye'pi
te ānanda abhūvannatīte'dhvani tathāgatā arhantaḥ samyaksaṃbuddhāḥ, teṣāmapyānanda buddhānāṃ
bhagavatāṃ prajñāpāramitānirjātaiva anuttarā samyaksaṃbodhirabhūt| te'pi te ānanda anāgate'dhvani
bhaviṣyanti tathāgatā arhantaḥ samyaksaṃbuddhāḥ, teṣāmapyānanda buddhānāṃ bhagavatāṃ
prajñāpāramitānirjātaiva anuttarā samyaksaṃbodhirbhaviṣyati| ye'pi te ānanda aprameyeṣvasaṃkhyeṣu
lokadhātuṣu tathāgatā arhantaḥ samyaksaṃbuddhā etarhi tiṣṭhanti dhriyante
yāpayanti, teṣāmapyānanda buddhānāṃ bhagavatāṃ prajñāpāramitānirjātaiva anuttarā samyaksaṃbodhiḥ|
tasmāttarhi ānanda bodhisattvena mahāsattvena anuttarāṃ samyaksaṃbodhimabhisaṃboddhukāmena
ṣaṭsu pāramitāsu śikṣitukāmena iyameva prajñāpāramitā śrotavyā udgrahītavyā dhārayitavyā
vācayitavyā paryavāptavyā pravartayitavyā deśayitavyopadeṣṭavyoddeṣṭavyā svādhyātavyā
likhitavyā| ihaiva prajñāpāramitāyāṃ śikṣitavyaṃ yogamāpattavyam| tatkasya hetoḥ? eṣā
hi ānanda prajñāpāramitā bodhisattvānāṃ mahāsattvānāṃ mātā jananī janayitrī|

ye'pi kecidānanda bodhisattvā mahāsattvāḥ ṣaṭsu pāramitāsu śikṣitvā niryātāḥ, niryāsyanti niryānti
ca anuttarāyāṃ samyaksaṃbodhau, sarve te ānanda prajñāpāramitāmāgamya ṣaṭsu pāramitāsu
śikṣitāḥ| te'pi sarve enāmeva prajñāpāramitāmāgamya ṣaṭsu pāramitāsu nirjātāḥ| tatkasya
hetoḥ ? prajñāpāramitānirjātā hi ānanda sarvāḥ pāramitāḥ āhārikā bhavantyanuttarāyāḥ samyaksaṃbodheḥ|
tasmāttarhi ānanda bhūyasyā mātrayā enāṃ prajñāpāramitāṃ dvitīyakamapi tṛtīyakamapi
parīndāmyanuparīndāmi te, yatheyaṃ nāntardhīyeta| eṣā hi ānanda tathāgatānāmarhatāṃ
samyaksaṃbuddhānāmakṣayo dharmakoṣaḥ, yaduta prajñāpāramitā| tatkasya hetoḥ ? yo hi ānanda
atīte'dhvani anavarāgre saṃsāre sattvānāṃ buddhairbhagavadbhirdharmo deśitaḥ, sarvaḥ sa
ita eva dharmakoṣāt, yaduta prajñāpāramitātaḥ| ye'pi te ānanda anāgate'dhvani buddhā bhagavanto'parimite
saṃsāre'nuttarāṃ samyaksaṃbodhimabhisaṃbudhya sattvānāṃ dharmaṃ deśayiṣyanti,
te'pi buddhā bhagavanta ita eva dharmakoṣāt, yaduta prajñāpāramitātaḥ|

ye'pi te ānanda etarhi aprameyeṣvasaṃkhyeyeṣu lokadhātuṣu buddhā bhagavantastiṣṭhanti dhriyante
yāpayanti, dharmaṃ ca deśayanti, teṣāmapyānanda buddhānāṃ bhagavatāmita eva dharmakoṣātprabhāvanā
bhavati, yaduta prajñāpāramitātaḥ | tasmāttarhi ānanda akṣaya eṣa dharmakoṣo yaduta
prajñāpāramitākoṣaḥ| sacettvamānanda śrāvakayāni ---- gatamarhantaṃ samyaksaṃbuddhaṃ
paśyanti sma bhikṣusaṃghaparivṛtaṃ bodhisattvagaṇa puraskṛtaṃ dharmaṃ deśayantaṃ sāgaropamāyāṃ
gambhīrāyāmakṣobhyāyāṃ parṣadi bodhisattvairmahāsattvairacintyaguṇasamanvāgataiḥ parivṛtaṃ
puraskṛtaṃ sarvaiścārhadbhiḥ kṣīṇāsravairniḥkleśairvaśībhūtaiḥ suvimuktacittai suvimuktaprajñairājāneyairmahānāgaiḥ
kṛtakṛtyaiḥ kṛtakaraṇīyairapahṛtabhārairanuprāptasvakārthaiḥ
parikṣīṇabhavasaṃyojanaiḥ samyagājñāsuvimuktacitaiḥ sarvacetovaśiparamapāramiprāptaiḥ
||

atha khalu bhagavāṃstamṛddhyabhisaṃskāraṃ punareva pratisaṃharati sma | pratisaṃhṛte ca bhagavatā
tasmin ṛddhyabhisaṃskāre na bhūyaḥ sa bhagavānakṣobhyastathāgato'rhan samyaksaṃbuddhaḥ
saṃdṛśyate sma | te ca sarve bodhisattvā mahāsattvāḥ, te ca mahāśrāvakāḥ, tacca buddhakṣetraṃ
tāsāṃ catasṛṇāṃ gandharvāsuragaruḍakinnaramahoragāṇāṃ manuṣyāmanuṣyāṇāṃ ca na cakṣuṣa
ābhāsaṃ bhūya āgacchanti sma | tatkasya hetoḥ ? pratisaṃhṛto hi tathāgatenārhatā samyaksaṃbuddhena
sa ṛddhyabhisaṃskāraḥ| tena te sarve sarveṣāṃ teṣāṃ na bhūyaścakṣuṣa ābhāsamāgacchanti
sma ||

atha khalu bhagavānāyuṣmantamānandamāmantrayate sma-evamānanda sarvadharmā na cakṣuṣo'pyābhāsamāgacchanti,
na dharmādharmāṇāmābhāsamāgacchanti, na dharmādharmān paśyanti, na dharmādharmān
jānanti| tatkasya hetoḥ ? sarvadharmā hi ānanda ajānakā apaśyakāḥ, na kāryasamarthāḥ|
tatkasya hetoḥ ? nirīhakā hi ānanda sarvadharmā agrāhyā ākāśanirīhakatayā | acintyā hyānanda
sarvadharmā māyāpuruṣopamāḥ | avedakā hyānanda sarvadharmā asadbhāvatāmupādāya| evaṃ
caranta ānanda bodhisattvā mahāsattvāścaranti prajñāpāramitāyam | na kaṃciddharmamabhiniviśante
| evaṃ śikṣamāṇā ānanda bodhisattvā mahāsattvāḥ śikṣante prajñāpāramitāyām | sarvaśikṣāparamapāramitāṃ
mahābodhiṃ prāptukāmena bodhisattvena mahāsattvena prajñāpāramitāyāṃ śikṣitavyam
| tatkasya hetoḥ ? eṣā hyānanda śikṣā sarvaśikṣāṇāmagrā ākhyāyate, śreṣṭhā ākhyāyate,
jyeṣṭhā ākhyāyate, varā ākhyāyate, pravarā ākhyāyate, praṇītā ākhyāyate, uttamā ākhyāyate,
anuttamā ākhyāyate, niruttarā ākhyāyate, asamā ākhyāyate, asamasamā ākhyāyate, sarvalokahitāvahā
sarvalokasukhāvahā anāthānāṃ nāthakarī buddhānujñātā buddhapraśastā | asyāmānanda
prajñāpāramitāyāṃ śikṣitvā atra śikṣāyāṃ sthitvā tathāgatā arhantaḥ samyaksaṃbuddhā
imaṃ trisāhasramahāsāhasraṃ lokadhātumekena padāṅguṣṭhenotkṣipya punareva nikṣipeyuḥ |

na ca teṣāṃ buddhānāṃ bhagavatāmevaṃ syāt-utkṣipto vāyaṃ trisāhasramahāsāhasro lokadhātuḥ nikṣipto
veti | tatkasya hetoḥ ? aprameyāsaṃkhyeyaguṇasamanvāgatā hi prajñāpāramitā | asyāmānanda
prajñāpāramitāśikṣāyāṃ śikṣitvā buddhā bhagavanto'tītānāgatapratyutpanneṣu dharmeṣvasaṅgatāmanuprāptāḥ
| yāvatya ānanda kāścicchikṣāḥ atītānāgatapratyutpanne'dhvani, sarvāsāṃ
tāsāmānanda śikṣāṇāmiyameva prajñāpāramitāśikṣā agrā ākhyāyate, śreṣṭhā ākhyāyate, jyeṣṭhā
ākhyāyate, varā ākhyāyate, pravarā ākhyāyate, praṇītā ākhyāyate, uttamā ākhyāyate, anuttamā
ākhyāyate, niruttarā ākhyāyate, asamā ākhyāyate, asamasamā ākhyāyate | apramāṇā hyānanda
prajñāpāramitā | akṣayā hyānanda prajñāpāramitā | aparyantā hyānanda prajñāpāramitā | tatkasya
hetoḥ ? asattvādeva prajñāpāramitāyāḥ | ākāśasya hi sa ānanda pramāṇaṃ vā kṣayaṃ vā
paryantaṃ vā grahītavyaṃ manyetaḥ, yaḥ prajñāpāramitāyāḥ pramāṇaṃ vā kṣayaṃ vā paryantaṃ
vā grahītavyaṃ manyeta | tatkasya hetoḥ ? apramāṇā hyānanda prajñāpāramitā | akṣayā hyānanda
prajñāpāramitā| aparyantā hyānanda prajñāpāramitā | na mayā ānanda prajñāpāramitāyāḥ pramāṇaṃ
vā kṣayo vā paryanto vā ākhyātaḥ | nāmakāyapadakāyavyañjanakāyāḥ khalu punarānanda
pramāṇabaddhāḥ | neyamānanda prajñāpāramitā pramāṇabaddhā | tatkasya hetoḥ ? na hyānanda
nāmakāyapadakāyavyañjanakāyāḥ prajñāpāramitā | na hi pramāṇavatīyamānanda prajñāpāramitā|
aparimāṇā hyānanda prajñāpāramitā ||

ānanda āha-kena punaḥ kāraṇena bhagavan bhagavatā prajñāpāramitāyāḥ pramāṇaṃ nākhyātam ? bhagavānāha-akṣayatvādānanda
prajñāpāramitāyāstathāgataḥ pramāṇaṃ na nirdiśati | viviktatvādānanda
prajñāpāramitāyāḥ pramāṇaṃ tathāgatena nākhyātam | na hyānanda viviktasya dharmasya
viviktatāpyupalabhyate, kutaḥ punarasya pramāṇaṃ bhaviṣyati ? evamānanda prajñāpāramitā aprameyatvādapramāṇā
aparimāṇā | ye'pi te ānanda atīte'dhvanyabhūvaṃstathāgatā arhantaḥ samyaksaṃbuddhāḥ,
te'pyānanda ita eva prajñāpāramitātaḥ prabhāvitāḥ | na cānanda iyaṃ prajñāpāramitā
kṣīṇā vā parikṣīṇā vā | ye'pi te ānanda anāgate'dhvani bhaviṣyanti tathāgatā arhantaḥ
samyaksaṃbuddhāḥ, te'pyānanda ita eva prajñāpāramitātaḥ prabhāvayiṣyante| na cānanda iyaṃ
prajñāpāramitā kṣeṣyate vā parikṣeṣyate vā | ye'pi te ānanda etarhyaprameyeṣvasaṃkhyeyeṣu
lokadhātuṣu tathāgatā arhantaḥ samyaksaṃbuddhāstiṣṭhanti dhriyante yāpayanti, te'pyānanda
ita eva prajñāpāramitātaḥ prabhāvyante | na ceyamānanda prajñāpāramitā kṣīyate vā parikṣīyate
vā | ahamapyānanda etarhi tathāgato'rhan samyaksaṃbuddhaḥ | mamāpyānanda ita eva prajñāpāramitātaḥ
prabhāvanā | na cānanda iyaṃ prajñāpāramitā kṣīyate vā parikṣīyate vā | tatkasya
hetoḥ ? ākāśaṃ hi sa ānanda kṣayayitavyaṃ manyeta, yaḥ prajñāpāramitāṃ kṣayayitavyāṃ
manyeta | tasmāttarhyānanda akṣayeyaṃ prajñāpāramitā ||

atha khalvāyuṣmataḥ subhūteretadabhavat-gambhīramidaṃ sthānaṃ tathāgatena bhāṣitam | yannvahaṃ
tathāgataṃ pṛccheyametatsthānam | atha khalvāyuṣmān subhūtirbhagavantametadavocat-akṣayā
bhagavan prajñāpāramitā ? bhagavānāha - akṣayā hi subhūte prajñāpāramitā yaduta ākāśākṣayatvātsarvadharmānutpādataḥ
| subhūtirāha-kathaṃ bhagavan bodhisattvena mahāsattvena prajñāpāramitā
abhinirhartavyā ? bhagavānāha-rūpākṣayatvena subhūte bodhisattvena mahāsattvena
prajñāpāramitā abhinirhartavyā | evaṃ vedanāsaṃjñāsaṃskārāḥ | vijñānākṣayatvena subhūte bodhisattvena
mahāsattvena prajñāpāramitā abhinirhartavyā | evaṃ khalu subhūte bodhisattvena
mahāsattvena prajñāpāramitā abhinirhartavyā | avidyākṣayatvena subhūte bodhisattvena mahāsattvena
prajñāpāramitā abhinirhartavyā | evaṃ saṃskārākṣayatvena vijñānākṣayatvena nāmarūpākṣayatvena
ṣaḍāyatanākṣayatvena sparśākṣayatvena vedanākṣayatvena tṛṣṇākṣayatvena upādānākṣayatvena
bhavākṣayatvena jātyakṣayatvena jarāmaraṇākṣayatvena śokaparidevaduḥkhadaurmanasyopāyāsākṣayatvena
subhūte bodhisattvena mahāsattvena prajñāpāramitā abhinirhartavyā | iyaṃ
subhūte bodhisattvasya mahāsattvasya antadvayavivarjitā pratītyasamutpādavyavalokanā |

evaṃ vyavalokayan subhūte bodhisattvo mahāsattvaḥ pratītyanutpādamanādyantamadhyaṃ taṃ vyavalokayati
| ayaṃ subhūte bodhisattvasya mahāsattvasyāveṇiko dharmo bodhimaṇḍe niṣaṇṇasya, yadevaṃ
pratītyasamutpādaṃ vyavalokayati | evaṃ vyavalokayataḥ subhūte bodhisattvasya mahāsattvasya
pratītyasamutpādaḥ sarvajñajñānapratilambho bhavati | yo hi kaścitsubhūte bodhisattvo
mahāsattvaḥ anena akṣayābhirnirhāreṇa prajñāpāramitāyāṃ caran pratītyasamutpādaṃ vyavalokayati,
sa na śrāvakabhūmau vā pratyekabuddhabhūmau vā sthāsyati, api tu sthāsyati sarvajñatāyām
| ye kecitsubhūte bodhisattvā mahāsattvā vivartante'nuttarāyāḥ samyaksaṃbodheḥ,
sacet imān manasikārānidaṃ copāyakauśalyamanāgamya na jānanti-kathaṃ prajñāpāramitāyāṃ caratā
bodhisattvena mahāsattvena akṣayābhinirhāreṇa prajñāpāramitā abhinirhartavyā, kathaṃ ca
akṣayābhinirhāreṇa prajñāpāramitāyāṃ pratītyasamutpādo vyavalokayitavya iti | ye kecitsubhūte
bodhisattvā mahāsattvā vivṛttā vivartante, vivartsyante ca anuttarāyāḥ samyaksaṃbodheḥ,
sarve te idamupāyakauśalyamanāgamya vivṛttā vivartante vivartsyante ca |

ye kecitsubhūte bodhisattvā mahāsattvā na vivṛttā na vivartante na vivartsyante ca, sarve te
imāṃ prajñāpāramitāmāgamya na vivṛttā na vivartante na vivartsyante ca anuttarāyāḥ samyaksaṃbodheḥ
| evaṃ prajñāpāramitāyāṃ caratā bodhisattvena mahāsattvena akṣayābhinirhāreṇa prajñāpāramitā
abhinirhartavyā | evaṃ ca akṣayābhinirhāreṇa prajñāpāramitāyāṃ pratītyasamutpādo
vyavalokayitavyaḥ| evaṃ khalu punaḥ subhūte bodhisattvo mahāsattvaḥ pratītyasamutpādaṃ
vyavalokayan na kaṃciddharmamahetukamutpadyamānaṃ samanupaśyati, na kaṃciddharmaṃ nityaṃ
vā dhruvaṃ vā śāśvataṃ vā avipariṇāmadharmakaṃ vā samanupaśyati | na kaṃciddharmaṃ kārakaṃ
vā vedakaṃ vā samanupaśyati | iyaṃ subhūte bodhisattvasya mahāsattvasya imāṃ prajñāpāramitāmakṣayābhinirhāreṇa
abhinirharato'syāṃ prajñāpāramitāyāṃ carataḥ pratītyasamutpādavyavalokanā
| yasmin samaye subhūte bodhisattvo mahāsattvaḥ prajñāpāramitāmakṣayābhinirhāreṇa abhinirharan
pratītyasamutpādaṃ vyavalokayati, tasmin samaye subhūte bodhisattvo mahāsattvo
na rūpaṃ samanupaśyati, na vedanāṃ na saṃjñāṃ na saṃskārān, na vijñānaṃ samanupaśyati, nāvidyāṃ
samanupaśyati |

evaṃ na saṃskārānna vijñānaṃ na nāmarūpaṃ na ṣaḍāyatanaṃ na sparśaṃ na vedanāṃ na tṛṣṇāṃ nopādānaṃ
na bhavaṃ na jātiṃ na jarāmaraṇaṃ na śokaparidevaduḥkhadaurmanasyopāyāsān samanupaśyati
| idaṃ buddhakṣetramiti na samanupaśyati, anyadbuddhakṣetramiti na samanupaśyati | tamapi
dharmaṃ na samanupaśyati, yena dharmeṇa idaṃ vā anyadvā buddhakṣetraṃ samanupaśyet |
iyaṃ sā subhūte bodhisattvānāṃ mahāsattvānāṃ prajñāpāramitā | yasmin samaye subhūte bodhisattvo
mahāsattvaḥ prajñāpāramitāyāṃ carati, tasmin samaye māraḥ pāpīyān paramaśokaśalyasamarpito
bhavati | tadyathāpi nāma subhūte puruṣo mātāpitṛṣu kālagateṣu paramaśokaśalyasamarpito
bhavati, evameva subhūte yasmin samaye bodhisattvo mahāsattvaḥ prajñāpāramitāyāṃ carati,
tasmin samaye māraḥ pāpīyān paramaśokaśalyasamarpito bhavati ||

subhūtirāha-kimeka eva bhagavan māraḥ pāpīyān paramaśokaśalyasamarpito bhavati, utāho bahavo
mārāḥ pāpīyāṃsaḥ paramaśokaśalyasamarpitā bhavanti, utāho ye trisāhasramahāsāhasre lokadhātau
mārāḥ pāpīyāṃsaḥ te'pi sarve tasmin samaye paramaśokaśalyasamarpitā bhavanti ? evamukte
bhagavānāyuṣmantaṃ subhūtimetadavocat-yasmin samaye subhūte bodhisattvo mahāsattvaḥ prajñāpāramitāvihāreṇa
viharati, tasmin samaye ye trisāhasramahāsāhasre lokadhātau mārāṃ pāpīyāṃsaḥ
te sarve paramaśokaśalyasamarpitā bhavanti, svakasvakeṣvāsaneṣu na ramante | tatkasya
hetoḥ ? prajñāpāramitāvihāreṇa hi viharato'sya subhūte bodhisattvasya mahāsattvasya sadevamānuṣāsuro
loko'vatāraṃ na labhate grahaṇāya, gādhaṃ na labhate, yatrainaṃ gṛhītvā viheṭhayedvā
vivartayedvā anuttarāyāḥ samyaksaṃbodheḥ | tasmāttarhiḥ subhūte bodhisattvena mahāsattvena
anuttarāṃ samyaksaṃbodhimabhisaṃboddhukāmena prajñāpāramitāyāṃ caritavyam |

tatkasya hetoḥ ? prajñāpāramitāyāṃ hi subhūte carato bodhisattvasya mahāsattvasya dānapāramitā
bhāvanāparipūriṃ gacchati, evaṃ śīlapāramitā kṣāntipāramitā vīryapāramitā dhyānapāramitā
bhāvanāparipūriṃ gacchati | prajñāpāramitāyāṃ hi subhūte carato bodhisattvasya mahāsattvasya
sarvāḥ ṣaṭ pāramitā bhāvanāparipūriṃ gacchanti, sarvāṇi copāyakauśalyāni bhāvanāparipūriṃ
gacchanti | tasya bodhisattvasya mahāsattvasya prajñāpāramitāyāṃ carato yāni kānicinmārakarmāṇyutpadyeran,
sarvāṇi tānyutpadyamānānyeva sa prajñāsyati, prajānan visarjayiṣyati
| sarvopāyakauśalyāni subhūte parigrahītukāmena bodhisattvena mahāsattvena prajñāpāramitāyāṃ
caritavyam, prajñāpāramitā bhāvayitavyā | yasmin samaye subhūte bodhisattvo mahāsattvaḥ
prajñāpāramitāyāṃ carati, prajñāpāramitāmabhinirharati, tasmin samaye subhūte na bodhisattvena
mahāsattvena ye'prameyeṣvasaṃkhyeyeṣu lokadhātuṣu buddhā bhagavantastiṣṭhanti dhriyante
yāpayanti, te samanvāhartavyāḥ | teṣāmapi itonirjātaiva sarvajñatā yaduta prajñāpāramitātaḥ
| evaṃ samanvāhṛtya tena bodhisattvena mahāsattvena punarevaṃ cittamutpādayitavyam-ahamapyetān
dharmānanuprāpsyāmi ye tairbuddhairbhagavadbhiranuprāptā iti | evaṃ subhūte bodhisattvena
mahāsattvena prajñāpāramitāyāṃ caratā ime cittotpādā utpādayitavyā abhinirhartavyā
divasasyātyayena, antaśo'cchaṭāsaṃghātamātrakamapi |

yaśca subhūte aupalambhiko bodhisattvo mahāsattvo gaṅgānadīvālukopamān kalpān dānaṃ dadyāt,
ayameva tata aupalambhikādbodhisattvānmahāsattvādbahutaraṃ puṇyaṃ prasavati, yo'yaṃ bodhisattvo
mahāsattvo divasasyātyayena imāṃ prajñāpāramitāmabhinirharet, antaśo'cchaṭāsaṃghātamātrakamapi
| ayaṃ bodhisattvo mahāsattvo'vinivartanīyatāyāṃ sthāsyati | tathāgatasamanvāhṛtaḥ
sa bodhisattvo mahāsattvo veditavyaḥ, yo'syāṃ prajñāpāramitāyāṃ caran imāṃścittotpādānutpādayati
divasasyātyayena antaśo'cchaṭāsaṃghātamātrakamapi | kaḥ punarvādo yasyeme cittotpādā
divasamanuvarteran | tathāgatasamanvāhṛtasya hi subhūte bodhisattvasya mahāsattvasya
kā gatiḥ pratikāṅkṣitavyā ? tathāgatasamanvāhṛtasya hi subhūte bodhisattvasya mahāsattvasya
nānyā gatiḥ pratikāṅkṣitavyā anyatrānuttarāyāḥ samyaksaṃbodheḥ | abhavyaścāsāvapāyeṣūpapattum
| svargopapattireva tasya pratikāṅkṣitavyā | tatrāpi tathāgatairavirahito bhaviṣyati,
tathāgatāvirahiteṣu ca buddhakṣetreṣūpapatsyate, sattvāṃśca paripācayiṣyati | ime'pi subhūte
guṇāḥ, ime'pyanuśaṃsā bodhisattvasya mahāsattvasya prajñāpāramitāyāṃ carataḥ, prajñāpāramitāmabhinirharataḥ,
imāṃścittotpādānutpādayataḥ antaśo'cchaṭāsaṃghātamātrakamapi | kaḥ
punarvādo yasyeme cittotpādā divasamanuvarteran, tadyathāpi nāma subhūte gandhahastino bodhisattvasya
mahāsattvasya ya etarhyakṣobhyasya tathāgatasyārhataḥ samyaksaṃbuddhasyāntike
brahmacaryaṃ caratīti ||

āryāṣṭasāhasrikāyāṃ prajñāpāramitāyāmavakīrṇakusumaparivarto nāmāṣṭāviṃśatitamaḥ ||

