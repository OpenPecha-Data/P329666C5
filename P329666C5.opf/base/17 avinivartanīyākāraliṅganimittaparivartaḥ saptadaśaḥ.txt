|

atha khalvāyuṣmān subhūtirbhagavantametadavocat-avinivartanīyasya bhagavan bodhisattvasya mahāsattvasya
ke ākārāḥ, kāni liṅgāni, kāni nimittāni? kathaṃ vā bhagavan vayaṃ jānīyāma ayamavinivartanīyo
bodhisattvo mahāsattva iti? bhagavānāha-yā ca subhūte pṛthagjanabhūmiḥ, yā
ca śrāvakabhūmiḥ, yā ca pratyekabuddhabhūmiḥ, yā ca buddhabhūmiḥ, iyaṃ tathatābhūmirityucyate|
sarvāścaitāstathatāyā advayā advaidhīkārā avikalpā nirvikalpā iti tāṃ tathatāṃ tāṃ dharmatāmavataranti|
tathatāyāṃ sthitastathatāṃ na kalpayati na vikalpayati, evamavatarati|
evamavatīrṇo yathātathatāṃ śrutvāpi tato'pi cāpakramya na kāṅkṣati na vimatiṃ karoti, na
vicikitsati, naivamiti na dhandhāyati, api tu evametattathataivetyadhimuñcatyavagāhate, na
ca yatkiṃcanapralāpī bhavati, arthasaṃhitāmeva vācaṃ bhāṣate nānarthasaṃhitām, na ca pareṣāṃ
kṛtākṛtāni vyavalokayati| ebhiḥ subhūte ākārairebhirliṅgairebhirnimittaiḥ samanvāgato
bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ||

punaraparaṃ subhūte avinivartanīyo bodhisattvo mahāsattvo nānyeṣāṃ śramaṇānāṃ brāhmaṇānāṃ vā
mukhamullokayati-ime bhagavantaḥ śramaṇā brāhmaṇā vā jñeyaṃ jānanti, dṛśyaṃ paśyantīti| na
cānyān devānnamaskaroti, na cānyebhyo devebhyaḥ puṣpaṃ vā dhūpaṃ vā gandhaṃ vā mālyaṃ vā
vilepanaṃ vā cūrṇaṃ vā vastraṃ vā chatraṃ vā dhvajaṃ vā ghaṇṭāṃ vā patākāṃ vā dīpaṃ vā dātavyaṃ
manyate, na cānyaṃ devaṃ vyapāśrayate| ebhirapi subhūte ākārairebhirliṅgairebhirnimittaiḥ
samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ|
sa khalu punaḥ subhūte avinivartanīyo bodhisattvo mahāsattvo nāpāyeṣūpapadyate, na
ca strībhāvaṃ parigṛhṇāti||

punaraparaṃ subhūte avinivartanīyo bodhisattvo mahāsattvo daśakuśalān karmapathān samādāya vartate|
sa ātmanā ca prāṇātipātātprativirato bhavati, parānapi ca prāṇātipātaviramaṇāya samādāpayati|
ātmanā ca adattādānātprativirato bhavati, parānapi ca adattādānaviramaṇāya samādāpayati|
ātmanā ca kāmamithyācārātprativirato bhavati, parānapi ca kāmamithyācāraviramaṇāya
samādāpayati| ātmanā ca surāmaireyamadyapramādasthānātprativirato bhavati, parānapi surāmaireyamadyapramādasthānaviramaṇāya
samādāpayati| ātmanā ca anṛtavacanātprativirato bhavati,
parānapi ca anṛtavacanaviramaṇāya samādāpayati| ātmanā ca piśunavacanātprativirato bhavati,
parānapi ca piśunavacanaviramaṇāya samādāpayati| ātmanā ca paruṣavacanātprativirato
bhavati, parānapi ca paruṣavacanaviramaṇāya samādāpayati| ātmanā ca saṃbhinnapralāpātprativirato
bhavati, parānapi ca saṃbhinnapralāpaviramaṇāya samādāpayati | ātmanā ca abhidhyātaḥ
prativirato bhavati, parānapi ca abhidhyānaviramaṇāya samādāpayati| ātmanā ca vyāpādātprativirato
bhavati, parānapi ca vyāpādaviramaṇāya samādāpayati| ātmanā ca mithyādarśanātprativirato
bhavati, parānapi ca mithyādarśanaviramaṇāya samādāpayati| evaṃ khalu subhūte avinivartanīyo
bodhisattvo mahāsattvaḥ svayaṃ ca daśakuśalān karmapathān samādāya vartate, parānapi
ca daśakuśaleṣu karmapatheṣu saṃdarśayati samādāpayati samuttejayati saṃpraharṣayati
pratiṣṭhāpayati dṛḍhīkaroti| sa svapnāntaragato'pi daśakuśalān karmapathānekaikato vā bāhulyato
vā sarveṇa sarvaṃ sarvathā sarvaṃ nādhyāpadyate, cittenāpi na samudācarati| tasya
khalu punaḥ subhūte avinivartanīyasya bodhisattvasya mahāsattvasya svapnāntaragatasyāpi daśakuśalāḥ
karmapathā āmukhībhavanti| ebhirapi subhūte ākārairebhirliṅgairebhirnimittaiḥ samanvāgato
bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ||

punaraparaṃ subhūte avinivartanīyo bodhisattvo mahāsattvo yaṃ yaṃ dharmaṃ paryavāpnoti, dadāti
ca, taṃ taṃ evaṃcittaḥ paryavāpnoti, dadāti ca-imamahaṃ dharmaṃ sarvasattvānāmarthāya paryavāpnomi
dadāmi ca, hitāya sukhāya ca| iti caiṣa bhavatu, anayā dharmadeśanayā dhārmikā
abhiprāyāḥ sarvasattvānāṃ paripūryantāmiti| tacca dharmadānaṃ sarvasattvasādhāraṇaṃ karoti|
ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ
samyaksaṃbodherdhārayitavyaḥ||

punaraparaṃ subhūte avinivartanīyo bodhisattvo mahāsattvo gambhīreṣu dharmeṣu bhāṣyamāṇeṣu na
kāṅkṣati, na vimatiṃ karoti, na vicikitsati na dhandhāyati, hitavacanaśca bhavati, mitavacanaśca
bhavati, snigdhavacanaśca bhavati, alpastyānamiddhaśca bhavati, niranuśayaśca bhavati|
so'bhikrāman vā pratikrāman vā na bhrāntacitto'bhikrāmati vā, pratikrāmati vā| upasthitasmṛtirabhikrāmati,
upasthitasmṛtiḥ pratikrāmati| na vilambitaṃ pādaṃ bhūmerutkṣipati,
na vilambitaṃ pādaṃ bhūmau nikṣipati| sukhamevotkṣipati, sukhaṃ nikṣipati| na ca sahasā pādaṃ
bhūmerutkṣipati, na ca sahasā pādaṃ bhūmau nikṣipati, paśyannaiva bhūmipradeśamākrāmati|
tasya khalu punaḥ subhūte avinivartanīyasya bodhisattvasya mahāsattvasya śarīre cīvaraparibhogo
na yūkilo bhavati| sa caukṣasamudācāraśca bhavati| alpābādhaśca bhavati| alpādīnavaśca
bhavati| yāni khalu punaranyeṣāṃ sattvānāmaśītiḥ kṛmikulasahasrāṇi kāye saṃbhavanti,
tāni tasya kāye sarveṇa sarvaṃ sarvathā sarvaṃ na saṃbhavanti| tatkasya hetoḥ? tathā hi tasya
tāni kuśalamūlāni sarvalokābhyudgatāni bhavanti||

yathā yathā ca tasya tāni kuśalamūlāni vivardhante, tathā tathā sa bodhisattvo mahāsattvaḥ kāyapariśuddhiṃ
ca parigṛhṇīte, vākpariśuddhiṃ ca parigṛhṇīte, cittapariśuddhiṃ ca parigṛhṇīte|
subhūtirāha-kā punarbhagavaṃstasya bodhisattvasya mahāsattvasya cittapariśuddhirveditavyā?
bhagavānāha-yathā yathā subhūte tasya bodhisattvasya mahāsattvasya tāni kuśalamūlāni
vivardhante, tathā tathā sa bodhisattvo mahāsattvaścittālpakṛtyatāṃ ca parigṛhṇīte, cittāśāṭhyatāṃ
ca cittāmāyāvitāṃ ca cittākuṭilatāṃ cittāvaṅkatāṃ ca parigṛhṇīte, yayā ca subhūte
cittapariśuddhyā śrāvakapratyekabuddhabhūmimatikrānto bhavati| iyaṃ subhūte tasya bodhisattvasya
mahāsattvasya cittapariśuddhirveditavyā| ebhirapi subhūte ākārairebhirliṅgairebhirnimittaiḥ
samanvāgato bodhisattvo mahāsattvo'vinivartanīyo'nuttarāyāṃ samyaksaṃbodherdhārayitavyaḥ||

punaraparaṃ subhūte avinivartanīyo bodhisattvo mahāsattvo na lābhasatkāraślokaguruko bhavati,
na cīvarapiṇḍapātaśayanāsanaglānapratyayabhaiṣajyapariṣkāraguruko bhavati, nerṣyāmātsaryabahulo
bhavati| na ca gambhīreṣu dharmeṣu bhāṣyamāṇeṣu saṃsīdati| sthirabuddhiśca bhavati,
gambhīrabuddhiśca bhavati, satkṛtya ca parato dharmaṃ śṛṇoti| yaṃ ca satkṛtya parato dharmaṃ
śṛṇoti, taṃ sarvaṃ prajñāpāramitāyāṃ saṃsyandayati| yāni ca laukikāni śilpasthānakarmasthānāni,
tāni sarvāṇi prajñāpāramitāmāgamya dharmatayā saṃsyandayati| na ca kaṃciddharma
samanupaśyati, yaṃ na dharmadhātunā yojayati| sarvameva ca taṃ prayujyamānaṃ samanupaśyati|
ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvaḥ
avinivartanīyo'nuttarāyāḥ samyaksaṃbodherdhārayitavyaḥ||

punaraparaṃ subhūte māraḥ pāpīyānaṣṭau mahānirayānabhinirmāya tatra ekaikasmin mahāniraye bahūni
bodhisattvaśatāni bahūni bodhisattvasahasrāṇi bahūni bodhisattvaśatasahasrāṇyabhinirmāya
avinivartanīyaṃ bodhisattvaṃ mahāsattvamevaṃ vadet-ye tathāgatena avinivartanīyā bodhisattvā
mahāsattvā vyākṛtāḥ, te eteṣu mahānirayeṣūpapannāḥ| tvamapyevaṃ mahānirayeṣu prapatsyase,
yatastvamavinivartanīyo vyākṛtaḥ| punareva tvametadbodhicittaṃ pratideśaya, pratiniḥsṛja|
kiṃ te buddhatvena? evaṃ tvaṃ na nirayeṣūpapatsyase| evaṃ tvaṃ kurvan svargopago bhaviṣyasīti|
sacedevamapi bodhisattvasya mahāsattvasya cittaṃ na kṣubhyati, na calati, evaṃ
jānāti-asthānametadanavakāśaḥ, yadavinivartanīyo bodhisattvo mahāsattvo'pāyeṣūpapadyate iti|
ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ
samyaksaṃbodherdhārayitavyaḥ||

punaraparaṃ subhūte māraḥ pāpīyān śramaṇaveṣeṇa avinivartanīyaṃ bodhisattvaṃ mahāsattvamupasaṃkramyaivaṃ
vakṣyati-yadetattvayā pūrvaṃ śrutaṃ tatpratideśaya, yattvayā pūrvaṃ parigṛhītaṃ
tatpratiniḥsṛja| sacettvamevaṃ pratideśayiṣyasi, sacettvamevaṃ pratiniḥsrakṣyasi, evaṃ
vayaṃ tvāṃ punaḥ punarupasaṃkramiṣyāmaḥ| yadetattvayedānīṃ śrutam, naitadbuddhavacanam| kavikṛtaṃ
kāvyametat| yatpunaridamahaṃ bhāṣe, etadbuddhabhāṣitam, etadbuddhavacanamiti| etacchrutvā
sacedbodhisattvaḥ kṣubhyati calati, veditavyametatsubhūte-nāyaṃ vyākṛto bodhisattvastathāgataiḥ|
aniyato'yaṃ bodhisattvo'nuttarāyāṃ samyaksaṃbodhau| nāyamavinivartanīyadhātau
sthita iti| sacetpunaḥ subhūte bodhisattvo mahāsattvo na kṣubhyati na calati, śrutvāpi
cemāṃ vācaṃ mārasya pāpīyasaḥ dharmatāmeva pratisarati, anutpādamevānirodhamevānabhisaṃskārameva
pratisarati, na parasya śraddhayā gacchati| tadyathāpi nāma subhūte arhan bhikṣuḥ kṣīṇāsravo
na parasya śraddhayā gacchati dharmatāyāṃ pratyakṣakārī| asaṃhāryo bhavati māreṇa
pāpīyasā| evameva subhūte avinivartanīyo bodhisattvo mahāsattvo'navamardanīyaḥ śrāvakayānikaiḥ
pudgalaiḥ pratyekabuddhayānikaiśca| apratyudāvartanīyadharmā bhavati, śrāvakabhūmau
vā pratyekabuddhabhūmau vā niyato bhavati sarvajñatāyāṃ samyaksaṃbodhiparāyaṇaḥ| sa khalu
punaḥ subhūte bodhisattvo mahāsattvo yadā avinivartanīyadhātau sthito bhavati, tadā aparapraṇeyo
bhavati| ebhirapi subhūte ākārairebhirliṅgairebhirnimittaiḥ samanvāgato bodhisattvo
mahāsattvo'vinivartanīyo'nuttarāyāḥ samyaksaṃbodherdhārayitavyaḥ||

punaraparaṃ subhūte avinivartanīyaṃ bodhisattvaṃ mahāsattvamupasaṃkramya kaścidevaṃ vakṣyatisaṃsāracārikaiṣā,
naiṣā bodhisattvacārikā| ihaiva tvaṃ duḥkhasyāntaṃ kuru| na bhūyastāni saṃsārāvacarāṇi
duḥkhadaurmanasyāni pratyanubhaviṣyasīti| aho bata tavāyamihaiva tāvadātmabhāvo'nabhinirvṛtto
bhaviṣyati, kutaḥ punastvamanyamātmabhāvaṃ parigrahītavyaṃ manyase iti
vā| sacedevamapi na kṣubhyati na calati, tamenaṃ māraḥ pāpīyān svayamevaṃ vakṣyati-icchasi
tvaṃ draṣṭuṃ tān bodhisattvān mahāsattvān yairgaṅgānadīvālukopamān kalpān buddhā bhagavantaḥ
pratyupasthitāścīvarapiṇḍapātaśayanāsanaglānapratyayabhaiṣajyapariṣkāraiḥ, gaṅgānadīvālukopamānāṃ
buddhānāṃ bhagavatāmantikeṣu brahmacaryaṃ caritam, gaṅgānadīvālukopamā eva buddhā
bhagavantaḥ paryupāsitāḥ paripṛṣṭāḥ paripraśnīkṛtāśca asyaiva bodhisattvayānasyārthāya
kathaṃ bodhisattvairmahāsattvaiḥ sthātavyamiti? yathā ca bodhisattvairmahāsattvaiḥ sthātavyam,
tathā ca taistathāgatairevākhyātam| tathāpi sthitvā tathā caritvā tathaiva yogamāpadya
adyāpi taireva tāvanna anuttarā samyaksaṃbodhirabhisaṃbuddhā| tathā avavādānuśāsanyāṃ sthitaistathā
śikṣamāṇaiḥ sarvajñatā nānuprāptā| kutaḥ punastvamanuttarāṃ samyaksaṃbodhimanuprāpsyasīti?
sacedevamapi na kṣubhyati na calati, taṃ māraḥ pāpīyāṃstasminneva pṛthivīpradeśe
bhikṣūnabhinirmāyaivaṃ vakṣyati-ete bhikṣavo'rhantaḥ kṣīṇāsravāḥ saṃvṛttāḥ, ye bodhaye
saṃprasthitā abhūvan, tatra tarhi arhattvamanuprāptā arhattve sthitāḥ| kutaḥ punastvamanuttarāṃ
samyaksaṃbodhimanuprāpsyatīti? sacetkhalu punarevamapi bhāṣyamāṇe evaṃ nirdiśyamāne
bodhisattvasya mahāsattvasya cittaṃ na kṣubhyati na calati, ayaṃ bodhisattvo mahāsattvo'vinivartanīyo'nuttarāyāḥ
samyaksaṃbodherdhārayitavyaḥ| sacedbodhisattvasya mahāsattvasya cittaṃ
parataḥ śrutvaivaṃ vivekapadāni dharmatāyā na parihīyate, na pratyudāvartate'sya mānasam,
na cānyathābhāvaścittasya bhavati, tāni ca sarvāṇi mārakarmāṇi tathā saṃjānāti-asthānaṃ
subhūte anavakāśaḥ, yatsa bodhisattvo mahāsattvastathā caran pāramitāsu na sarvajñatāmanuprāpnuyāt-asthānametadanavakāśo
yattathā caratastathā śikṣamāṇasya bodhisattvasya mahāsattvasya
yathā tathāgatairākhyātaṃ tayā caryayā avirahitasya ebhiḥ pāramitāpratisaṃyuktairmanasikārairviharato
māraḥ pāpīyānnāvatāraṃ lapsyate| sacedbodhisattvo mahāsattvo mārakarmāṇi
budhyate, parataśca śrutvā vivekapadāni na parihīyate, na pratyudāvartate'sya mānasam,
na cāsya cittamanyathā bhavati, tāni ca mārakarmāṇi tathā saṃjānāti| ebhirapi subhūte ākārairebhirliṅgairebhirnimittaiḥ
samanvāgato bodhisattvo mahāsattvo'vinivartanīyo'nuttarāyāḥ
samyaksaṃbodherdhārayitavyaḥ||

punaraparaṃ subhūte avinivartanīyo bodhisattvo mahāsattvo na rūpasaṃjñāmabhisaṃskāroti, na rūpasaṃjñāmutpādayati|
evaṃ na vedanāsaṃjñāṃ na saṃjñāsaṃjñāṃ na saṃskārasaṃjñām| na vijñānasaṃjñāmabhisaṃskaroti,
na vijñānasaṃjñāmutpādayati| tatkasya hetoḥ? tathā hi avinivartanīyo
bodhisattvo mahāsattvaḥ svalakṣaṇaśūnyairdharmairbodhisattvanyāmāvakrāntaḥ| tamapi dharmaṃ
nopalabhate nābhisaṃskāroti notpādayati| tata ucyate anutpādajñānakṣāntiko bodhisattvo
mahāsattvo'vinivartanīya iti| ebhirapi subhūte ākārairebhirliṅgairebhirnimittaiḥ samanvāgato
bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ||

punaraparaṃ subhūte māraḥ pāpīyān bhikṣuveṣeṇopasaṃkramya bodhisattvaṃ mahāsattvamevaṃ vicchandayiṣyati-ākāśasamaiṣā
yaduta sarvajñatā| asanneṣa dharmo yaduta sarvajñatā| asaṃvidyamāna
eṣa dharmo yaduta sarvajñatā| ko'trājñāsyati, ko'trābhisaṃbhotsyate? naitena kaścinniryāsyati-yaścābhisaṃbudhyeta,
yaccābhisaṃboddhavyam, yaśca ājānīyāt, yacca ājñātavyam| sarvatra
te dharmā ākāśasamāḥ| nirarthakaṃ tvaṃ vihanyase| mārakarmairvaitatparidīpitaṃ yaduta
anuttarā samyaksaṃbodhirabhisaṃboddhavyeti, naitadbuddhabhāṣitamiti| tena kulaputreṇa vā kuladuhitrā
vā evaṃ jñātavyamevaṃ samanvāhartavyamevaṃ veditavyam-mārakarmaivaitat, yeyaṃ vivecanatā|
evaṃ cintayitvā tatra dṛḍhacittena bhavitavyam, aprakampyacittenāsaṃhāryacittena
bhavitavyam| ebhirapi subhūte ākārairebhirliṅgairebhirnimittaiḥ samanvāgato bodhisattvo
mahāsattvo'vinivartanīyo'nuttarāyāḥ samyaksaṃbodherdhārayitavyaḥ||

punaraparaṃ subhūte avinivartanīyo bodhisattvo mahāsattvaḥ śrāvakapratyekabuddhabhūminirvṛttaḥ
sarvajñatāyāṃ pravṛtto bhavati| sa ākāṅkṣan prathamaṃ dhyānaṃ samāpadyate| tathā dvitīyaṃ
tathā tṛtīyaṃ tathā caturthaṃ dhyānaṃ samāpadyate| sa ebhiścaturbhirdhyānairviharati, dhyānaparijayaṃ
ca karoti, dhyānāni ca samāpadyate, na ca dhyānavaśenopapadyate| sa punareva
kāmāvacarān dharmānadhyālambate| idamapi subhūte avinivartanīyasya bodhisattvasya mahāsattvasya
avinivartanīyalakṣaṇaṃ veditavyam||

punaraparaṃ subhūte avinivartanīyo bodhisattvo mahāsattvo na nāmaguruko bhavati, na kīrtiśabdaślokaguruko
bhavati, na nāmni sajjate| so'saṃkṣubhitacitto bhavati, sarvasattveṣu hitacittaśca
bhavati| so'bhikrāman vā pratikrāman vā abhrāntacitto'bhikrāmati, abhrāntacittaḥ pratikrāmati|
smṛtimānevābhikrāmati, smṛtimāneva pratikrāmati| sacetso'gāramadhyāvasati, nāsya
bhavatyadhimātraḥ kāmeṣu kāmābhiṣvaṅgo vā abhiprāyo vā| sa nirvitsaṃjñyeva kāmān paribhuṅkte|
sa utrastasaṃjñyeva kāmān paribhuṅkte| tadyathāpi subhūte caurakāntāramadhyagataḥ puruṣaḥ
āhārakṛtyaṃ kurvannutrastasaṃjñyevāhāraṃ kuryāt, gamanasaṃjñyevāhāraṃ kuryāt, kadā
nu khalu nāma ahamitaścaurakāntārādatikrānto bhaviṣyāmītyevaṃsaṃjñī aviśrabdhamāhāramāharati|
evameva subhūte avinivartanīyā bodhisattvā mahāsattvā agāramadhyāvasanto yān yāneva kāmān
paribhuñjate, tāṃstānanarthikā eva agṛddhā eva asaktā eva kāmān paribhuñjate| anarthikā
eva ca te bhavanti priyarūpasātarūpaiḥ pañcabhiḥ kāmaguṇaiḥ| te'gāramadhyāvasanto na samaviṣameṇa
jīvikāṃ kalpayanti| dharmeṇaiva jīvikāṃ kalpayanti nādharmeṇāpi| maraṇamupagacchanti
na tveva pareṣāmapamardanaṃ kurvanti| tatkasya hetoḥ? tathā hi taiḥ satpuruṣairmahāpuruṣairatipuruṣaiḥ
puruṣapravaraiḥ puruṣaśobhanaiḥ puruṣarṣabhaiḥ puruṣodāraiḥ puruṣaśauṭīraiḥ
puruṣapuṃgavaiḥ puruṣadhuryaiḥ puruṣapadmaiḥ puruṣapuṇḍarīkaiḥ puruṣājāneyaiḥ puruṣanāgaiḥ
puruṣasiṃhaiḥ puruṣadamyasārathibhiḥ sarvasattvāḥ paramasukhe niyojayitavyāḥ| evaṃ hi
subhūte agāramadhyāvasanti bodhisattvā mahāsattvā yathāpi nāma prajñāpāramitābalādhānaprāptatvāt|
ebhirapi subhūte ākārairebhirliṅgairebhirnimittaiḥ samanvāgatā bodhisattvā mahāsattvā
avinivartanīyā anuttarāyāḥ samyaksaṃbodherdhārayitavyāḥ||

punaraparaṃ subhūte avinivartanīyasya bodhisattvasya mahāsattvasya vajrapāṇirmahāyakṣo nityānubaddho
bhavati| sa durdharṣo bhavati, anatikramaṇīyaśca bhavati manuṣyairvā amanuṣyairvā,
durāsadaḥ sarvasattvānām| sa na vikṣiptacitto bhavati, na vikalendriyo bhavati, paripūrṇaindriyaśca
bhavati nāparipūrṇendriyaḥ| puruṣavṛṣabhendriyasamanvāgataśca bhavati nāsatpuruṣaḥ|
sa yānīmāni strīṇāṃ vaśīkaraṇāni mantrajāpyauṣadhividyābhaiṣajyādīni, tāni sarvāṇi sarveṇa
sarvaṃ na prayojayati| śuddhājīvaśca bhavati na mithyājīvaḥ| na vigrahavivādaśīlaḥ|
ṛjudṛṣṭikaśca bhavati| nātmotkarṣī na parapaṃsakaḥ| sa ebhiścānyaiśca guṇaiḥ samanvāgato
bhavati| sa na striyaṃ na ca puruṣaṃ vyākaroti-putro vā te bhaviṣyati, duhitā vā te bhaviṣyatīti|
tasyaivamādikā evaṃrūpā ādeyatādoṣā na bhavanti| ebhirapi subhūte ākārairebhirliṅgairebhirnimittaiḥ
samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ||

punaraparaṃ subhūte avinivartanīyasya bodhisattvasya mahāsattvasya ye ākārā yāni liṅgāni yāni
nimittāni yairākārairyairliṅgairyairnimittaiḥ samanvāgato bodhisattvo mahāsattvo'vinivartanīyo
veditavyo'nuttarāyāḥ samyaksaṃbodheḥ, tānākārāṃstāni liṅgāni tāni nimittāni deśayiṣyāmi|
te punaḥ katame? tadyathā-na te skandhāyatanadhātupratītyasamutpādayogānuyogamanuyuktā
viharanti, na saṃgaṇikārāmakathāyogānuyogamanuyuktā viharanti, na rājakathāyogānuyogamanuyuktā
viharanti, na caurakathāyogānuyogamanuyuktā viharanti, na senākathāyogānuyogamanuyuktā
viharanti, na yuddhakathāyogānuyogamanuyuktā viharanti, na grāmanagaranigamajanapadarāṣṭrarājadhānīkathāyogānuyogamanuyuktā
viharanti, nātmakathāyogānuyogamanuyuktā viharanti,
nāmātyamahāmātrakathāyogānuyogamanuyuktā viharanti, na strīpuruṣanapuṃsakakathāyogānuyogamanuyuktā
viharanti, na yānodyānavihāraprāsādahradasarastaḍāgapuṣkariṇīvanārāmaśailakathāyogānuyogamanuyuktā
viharanti, na yakṣarākṣasapretapiśācakaṭapūtanakumbhāṇḍakathāyogānuyogamanuyuktā
viharanti, nānnapānavastrābharaṇagandhamālyavilepanakathāyogānuyogamanuyuktā viharanti,
na vīthīcatvaraśṛṅgāṭakaviśikhāpaṇaśibikākuṭumbakathāyogānuyogamanuyuktā viharanti,
na gītanṛtyākhyāyikānaṭanartakacāraṇakathāyogānuyogamanuyuktā viharanti, na sāgaranadīdvīpakathāyogānuyogamanuyuktā
viharanti, na dharmaviruddhakathāyogānuyogamanuyuktā viharanti,
na pṛthagjanaratikathāyogānuyogamanuyuktā viharanti, api tu prajñāpāramitākathāyogānuyogamanuyuktā
viharanti| avirahitāśca bhavanti sarvajñatāpratisaṃyuktairmanasikāraiḥ| na ca te
kalahabhaṇḍanavigrahavivādakathāyogānuyogamanuyuktā viharanti| dharmakāmā eva ca te bhavanti,
nādharmakāmāḥ| abhedavarṇavādinaśca te bhavanti, na bhedavarṇavādinaḥ| mitrakāmāśca
te bhavanti, nāmitrakāmāḥ| dharmavādinaśca te bhavanti, nādharmavādinaḥ| te tathāgatadarśanamevākāṅkṣanta
ākāṅkṣanti anyeṣu lokadhātuṣu ye tathāgatā arhantaḥ samyaksaṃbuddhāstiṣṭhanti
dhriyante yāpayanti, teṣāmantike upapattaye cittamutpādayanti| te ākāṅkṣantastatropapadyante|
evaṃ te avirahitā bhavanti tathāgatadarśanena tathāgataparyupāsanena tathāgataparyupasthānena
ca||

punaraparaṃ subhūte avinivartanīyā bodhisattvā mahāsattvāḥ kāmāvacarebhyo devebhyaścyutā rūpāvacarebhya
ārūpyāvacarebhyo vā devebhyaścyutāḥ santaḥ ihaiva madhyadeśe jambūdvīpe pratyājāyante|
yatra sattvāḥ kalāsu kovidāḥ, kāvyeṣu kovidāḥ, mantreṣu kovidāḥ, vidyāsu kovidāḥ,
śāstreṣu kovidāḥ, nimitteṣu kovidāḥ, dharmārthakovidāḥ| alpakāḥ pratyantajanapadeṣu pratyājāyante,
yadbhūyastvena madhyadeśe pratyājāyante| ye'pi pratyanteṣu janapadeṣu pratyājāyante,
te'pi mahānagareṣu pratyājāyante| ete'pi teṣāṃ guṇāḥ saṃvidyante| ebhirapi subhūte ākārairebhirliṅgairebhirnimittaiḥ
samanvāgato bodhisattvo mahāsattvo'vinivartanīyo'nuttarāyāḥ
samyaksaṃbodherdhārayitavyaḥ||

punaraparaṃ subhūte avinivartanīyasya bodhisattvasya mahāsattvasya naivaṃ bhavati-avinivartanīyo
vāham, na vāhamavinivartanīya iti| nāsyaivaṃ vicikitsotpadyate, na cāsya saṃśayo bhavati,
svasyāṃ bhūmau nāpyasya saṃsīdanā bhavati| tadyathāpi nāma subhūte srotaāpannaḥ srotaāpattiphale
svakāyāṃ bhūmau na kāṅkṣati na vicikitsati| na cāsya saṃśayo bhavati| svasyāṃ
bhūmau nāpyasya saṃsīdanā bhavati| utpannotpannāni ca mārakarmāṇi kṣipramevābudhyate| na cotpannotpannānāṃ
mārakarmaṇāṃ vaśena gacchati| tadyathāpi nāma subhūte puruṣa ānantaryakārī
ānantaryacittena avirahito bhavati, yāvanmaraṇāvasthāyām, na taccittaṃ śaknoti prativinodayituṃ
vā viṣkambhayituṃ vā| anuvartata evāsya taccittaṃ yāvanmaraṇakālasamaye'pi| evameva
subhūte avinivartanīyasya bodhisattvasya mahāsattvasya avinivartanīyacittaṃ sthitaṃ bhavati,
svakāyāmavinivartanīyāyāṃ bhūmāvavikampyaṃ bhavati| sadevamānuṣāsureṇāpi lokena na śakyaṃ
cālayituṃ vā kampayituṃ vā| utpannotpannāni ca mārakarmāṇyeva budhyate| na cotpannotpannānāṃ
mārakarmaṇāṃ vaśena gacchati| tasya svasyāṃ bhūmau niṣkāṅkṣasya nirvicikitsasya jātivyativṛttasyāpi
na śrāvakacittaṃ na pratyekabuddhacittaṃ votpadyate| jātivyativṛttasyāpyevaṃ
bhavatināhaṃ nābhisaṃbhotsye| abhisaṃbhotsye evāhamanuttarāṃ samyaksaṃbodhiṃ svasyāṃ
bhūmau sthitaḥ| aparapraṇeyo bhavati, anavamardanīyaśca bhavati svasyāṃ bhūmau| tatkasya hetoḥ?
tathā hi sa sthito'saṃhāryeṇa cittena asaṃhāryeṇa jñānena samanvāgato bhavati| sacetkhalu
punarmāraḥ pāpīyān buddhaveṣeṇopasaṃkrāmet, tamupasaṃkramyaivaṃ vadet-ihaiva tvamarhattvaṃ
sākṣātkuru| na tvaṃ vyākṛto'nuttarāyāṃ samyaksaṃbodhau| na tava te ākārāstāni liṅgāni
tāni nimittāni vā saṃvidyante, yairākārairyairliṅgairyairnimittaiḥ samanvāgato bodhisattvo
mahāsattvo'nuttarāṃ samyaksaṃbodhimabhisaṃbudhyate| kiṃ vātra tvaṃ carasīti? sacetpunarbodhisattvasya
mahāsattvasya anyathā cittaṃ bhavati, veditavyametatsubhūte nāyaṃ bodhisattvo
vyākṛtaḥ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhāviti|
sacetpunarevaṃ samanvāharati-māro batāyaṃ pāpīyān buddhaveṣamabhinirmāyopasaṃkrāntaḥ, mārādhiṣṭhito
vā māranirmito veti, nāyaṃ tathāgataḥ| yathoktaṃ tathāgatenārhatā samyaksaṃbuddhena
tathā tannānyathā| sacedevaṃ pratyavekṣate, evaṃ samanvāharati-māro batāyaṃ pāpīyān
buddhādhiṣṭhānaṃ kṛtvā māṃ vivecayitukāmo'nuttarāyāḥ samyaksaṃbodhita iti| sacenmāraḥ pratyudāvartate,
veditavyametatsubhūte vyākṛto'yaṃ bodhisattvo mahāsattvo'nuttarāyāṃ samyaksaṃbodhau
paurvakaistathāgatairarhadbhiḥ samyaksaṃbuddhaiḥ| sthito'yaṃ bodhisattvo mahāsattvo'vinivartanīyāyāṃ
bodhisattvabhūmau| sacetsubhūte bodhisattvasya mahāsattvasya ime ākārā
imāni liṅgāni imāni nimittāni saṃvidyante, veditavyametatsubhūte yathā asyeme guṇāḥ| addhā
batāyaṃ bodhisattvo mahāsattvo vyākṛtaḥ paurvakaistathāgatairarhadbhiḥ samyaksaṃbuddhaiḥ|
sthito'yaṃ bodhisattvo mahāsattvo'vinivartanīyāyāṃ bodhisattvabhūmau| tatkasya hetoḥ? tathā
hyasya te ākārāstāni liṅgāni tāni nimittāni saṃvidyante, yāni avinivartanīyasya bodhisattvasya
mahāsattvasya| ebhirapi subhūte ākārairebhirliṅgairebhirnimittaiḥ samanvāgato bodhisattvo
mahāsattvo'vinivartanīyo'nuttarāyāḥ samyaksaṃbodherdhārayitavyaḥ||

punaraparaṃ subhūte avinivartanīyo bodhisattvo mahāsattvaḥ saddharmaparigrahasya kṛtaśaḥ ātmaparityāgamapi
karoti, jīvitaparityāgamapi karoti| tasmādbodhisattvo mahāsattvo'vinivartanīyaḥ
saddharmaparigrahāya paramudyogamāpadyate atītānāgatapratyutpannānāṃ buddhānāṃ bhagavatāṃ
premṇā ca gauraveṇa ca| dharmakāyā buddhā bhagavanta iti dharme prema ca gauravaṃ copādāya
saddharmaparigrahaṃ karoti| nāyaṃ kevalamatītānāmeva buddhānāṃ bhagavatāṃ saddharmaparigrahaḥ,
pratyutpannānāmapi buddhānāṃ bhagavatāmeṣa eva saddharmaparigrahaḥ, anāgatānāmapi
buddhānāṃ bhagavatāmeṣa eva saddharmaparigrahaḥ-ahamapi tatra teṣāmanāgatānāṃ buddhānāṃ
bhagavatāṃ saṃkhyāṃ gaṇanāṃ praviṣṭa iti, ahamapi tatra vyākṛto'nuttarāyāṃ samyaksaṃbodhau,
mamāpyeṣa eva saddharmaparigraha iti| sa imamapyarthavaśaṃ saṃpaśyan saddharmaparigrahasya
kṛtaśa ātmaparityāgamapi karoti, jīvitaparityāgamapi karoti| na ca tatra saṃsīdati, na
ca kausīdyamāpadyate| ebhirapi subhūte ākārairebhirliṅgairebhirnimittaiḥ samanvāgato bodhisattvo
mahāsattvo'vinivartanīyo'nuttarāyāḥ samyaksaṃbodherdhārayitavyaḥ||

punaraparaṃ subhūte avinivartanīyo bodhisattvo mahāsattvastathāgatasyārhataḥ samyaksaṃbuddhasya
dharmaṃ deśayato na kāṅkṣati, na vicikitsati| subhūtirāha-kiṃ tathāgatasyaiva bhagavan
dharmaṃ deśayato na kāṅkṣati na vicikitsati, na śrāvakasya? bhagavānāha-śrāvakasyāpi subhūte
dharmaṃ deśayato na kāṅkṣati na vicikitsati| tatkasya hetoḥ? tathā hi tena bodhisattvena
mahāsattvena anutpattikeṣu dharmeṣu kṣāntiḥ pratilabdhā| tena sarvadharmāṇāṃ dharmatāmaviruddhāṃ
śṛṇoti| śṛṇvaṃśca na kāṅkṣati, na vicikitsati| ebhiḥ subhūte guṇaiḥ samanvāgato
bodhisattvo mahāsattvo'vinivartanīyo bhavati| imānyapi subhūte avinivartanīyasya bodhisattvasya
mahāsattvasya ākāraliṅganimittāni veditavyānyanuttarāyāḥ samyaksaṃbodheriti||

āryāṣṭasāhasrikāyāṃ prajñāpāramitāyāmavinivartanīyākāra-

liṅganimittaparivarto nāma saptadaśaḥ||

