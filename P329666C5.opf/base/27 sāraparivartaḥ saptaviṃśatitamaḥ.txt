|

atha khalvāyuṣmān śāriputra āyuṣmantaṃ subhūtimetadavocat-sāre batāyamāyuṣman subhūte bodhisattvo
mahāsattvaścarati, yaḥ prajñāpāramitāyāṃ carati| evamukte āyuṣmān subhūtirāyuṣmantaṃ
śāriputrametadavocat-sāre batāyamāyuṣman śāriputra bodhisattvo mahāsattvaścarati, yaḥ prajñāpāramitāyāṃ
carati||

atha khalu saṃbahulānāṃ kāmāvacarāṇāṃ devaputrasahasrāṇāmetadabhavat-namaskartavyāste sattvāḥ,
yairanuttarāyāṃ samyaksaṃbodhau cittānyutpāditāni abhinirhṛtāni| ye ceha gambhīrāyāṃ prajñāpāramitāyāṃ
caranti, tathā caranto bhūtakoṭiṃ na sākṣātkurvanti, yaduta śrāvakabhūmau
vā pratyakabuddhabhūmau vā| anenāpi paryāyeṇa duṣkarakārakā bodhisattvā mahāsattvā veditavyāḥ,
ye dharmāṇāṃ dharmatāyāṃ caranti, na ca tāṃ dharmatāṃ sākṣātkurvanti| atha khalvāyuṣmān
subhūtisteṣāṃ saṃbahulānāṃ kāmāvacarāṇāṃ devaputrasahasrāṇāṃ cetasaiva cetaḥparivitarkamājñāya
tāni saṃbahulāni kāmāvacarāṇāṃ devaputrāṇāṃ sahasrāṇyāmantrayante sma-nedaṃ devaputrāsteṣāṃ
bodhisattvānāṃ mahāsattvānāṃ duṣkaram, yatte tāṃ bhūtakoṭiṃ na sākṣātkurvanti| idaṃ
tu devaputrāsteṣāṃ bodhisattvānāṃ mahāsattvānāṃ duṣkaraṃ caiva paramaduṣkaraṃ caiva, yadaprameyānasaṃkhyeyānapramāṇān
sattvān parinirvāpayiṣyāma iti saṃnāhaṃ saṃnahyante| te ca
sattvā atyantatayā na saṃvidyante, asaṃvidyamānā nopalabhyante, sattvaviviktatvāt| evaṃ vainayikā
ayantatayā na saṃvidyante| evaṃ ca bodhisattvā mahāsattvā anuttarāṃ samyaksaṃbodhimabhisaṃboddhuṃ
saṃprasthitāḥ sattvān vineṣyāma iti, ākāśaṃ sa devaputrā vinetavyaṃ manyeta
yaḥ sattvān vinetavyān manyeta| tatkasya hetoḥ? ākāśaviviktatayā hi devaputrāḥ sattvaviviktatā
veditavyā| anena devaputrāḥ paryāyeṇa duṣkarakārakā bodhisattvā mahāsattvāḥ, ye'saṃvidyamānānāmanupalabhyamānānāṃ
sattvānāṃ kṛtaśaḥ saṃnāhaṃ saṃnahyante| ākāśena na sa devaputrāḥ
sārdhaṃ veditavyaṃ manyeta, yaḥ sattvānāṃ kṛtaśaḥ saṃnāhaṃ saṃnaddhavyaṃ manyeta| ayaṃ
ca saṃnāho bodhisattvena mahāsattvena sattvānāṃ kṛtaśaḥ saṃnaddhaḥ| sarvātyantatayā sattvānupalabdhiruktā
tathāgatenārhatā samyaksaṃbuddhena| sā ca sattvaviviktatayaiva veditavyā,
vainayikavivaktatayā ca sattvaviviktatā veditavyā| sacedatraivaṃ bhāṣyamāṇe bodhisattvo
mahāsattvo na saṃsīdati, veditavyametaddevaputrāḥ-caratyayaṃ bodhisattvo mahāsattvaḥ prajñāpāramitāyām|
tatkasya hetoḥ? sattvaviviktatayā hi rūpaviviktatā veditavyā| evaṃ sattvaviviktatayā
vedanāsaṃjñāsaṃskāraviviktatā veditavyā| sattvaviviktatayā vijñānaviviktatā veditavyā|
evaṃ yāvatsattvaviviktatayā sarvadharmaviviktatā veditavyā| evaṃ devaputrāḥ sarvadharmaviviktatā
draṣṭavyā| evaṃ devaputrāḥ sarvadharmaviviktatāyāṃ bhāṣyamāṇāyāṃ bodhisattvo
mahāsattvo na saṃsīdati| yato na saṃsīdati, tataścarati prajñāpāramitāyām||

atha khalu bhagavān jānanneva āyuṣmantaṃ subhūtimetadavocat-kiṃ kāraṇaṃ subhūte bodhisattvo
mahāsattva evaṃ sarvadharmaviviktatāyāṃ bhāṣyamāṇāyāṃ na saṃsīdati? subhūtirāha viviktatvādbhagavanna
saṃsīdati| anena bhagavan kāranena bodhisattvo mahāsattvaḥ sarvadharmaviviktatāyāṃ
bhāṣyamāṇāyāṃ na saṃsīdati| nāpi bhagavan kaściddharmaḥ saṃsīdati| tatkasya hetoḥ? na
hi bhagavan kaściddharma upalabhyate, yaḥ saṃsīdet| so'pi bhagavan dharmo nopalabhyeta, yena
dharmeṇa yo dharmaḥ saṃsīdet| bhagavānāha-evametatsubhūte, evametat| api tu khalu punaḥ
subhūte sacedevaṃ bhāṣyamāṇe deśyamāne nirdiśyamāne evamupadiśyamāne bodhisattvo mahāsattvo
na saṃsīdati na viṣīdati na viṣādamāpadyate, nāvalīyate na saṃlīyate, na vipṛṣṭhīkaroti
mānasam, na bhagnapṛṣṭhīkaroti, notrasyati na saṃtrasyati na saṃtrāsamāpadyate, carati prajñāpāramitāyām|
subhutirāha-evametadbhagavan, evametatsugata| sacedbhagavan bodhisattvo
mahāsattva evaṃ carati, carati prajñāpāramitāyām| evaṃ carantaṃ bodhisattvaṃ mahāsattvaṃ sendrakā
devāḥ sabrahmakāḥ saprajāpatikāḥ seśānāḥ sarṣinaranārīgaṇā ārātprāñjalībhūtā namasyanti|
bhagavānāha-na kevalaṃ subhūte evaṃ carantaṃ bodhisattvaṃ mahāsattvaṃ sendrakā devāḥ
sabrahmakāḥ saprajāpatikāḥ seśānāḥ sarṣinaranārīgaṇā ārātprāñjalībhūtā namasyanti, ye'pi
te subhūte brahmakāyikā devā brahmapurohitā brahmapārṣadyā mahābrahmāṇaḥ parīttābhā apramāṇābhā
ābhāsvarāḥ parīttaśubhā apramāṇaśubhāḥ śubhakṛtsnā anabhrakāḥ puṇyaprasavā bṛhatphalā
asaṃjñisattvā abṛhā atapāḥ sudṛśāḥ sudarśanā akaniṣṭhāśca devāḥ, te'pi subhūte taṃ bodhisattvaṃ
mahāsattvaṃ prajñāpāramitāyāṃ evaṃ carantaṃ namasyanti| ye'pi te subhūte aprameyeṣvasaṃkhyeyeṣu
lokadhātuṣu tathāgatā arhantaḥ samyaksaṃbuddhā etarhi tiṣṭhanti dhriyante yāpayanti,
te'pi buddhā bhagavantaḥ prajñāpāramitāyāmevaṃ carantaṃ bodhisattvaṃ mahāsattvaṃ
buddhacakṣuṣā paśyanti| te ca subhūte bodhisattvaṃ mahāsattvāṃ prajñāpāramitāyāṃ carantamanugṛhṇanti,
samanvāharanti| ye ca khalu punaḥ subhūte bodhisattvā mahāsattvāḥ prajñāpāramitāyāṃ
carantastathāgatairarhadbhiḥ samyaksaṃbuddhairanugṛhyante samanvāhriyante, te te subhūte
bodhisattvā mahāsattvā avinivartanīyā anuttarāyāḥ samyaksaṃbodherdhārayitavyāḥ| na ca
teṣāmantarāyā utpatsyante mārato vā anyato vā| tatkasya hetoḥ? ye subhūte trisāhasramahāsāhasre
lokadhātau sattvāḥ, te sarve mārāḥ pāpīyāṃso bhaveyuḥ| ekaikaśca māraḥ pāpīyāṃstāvatīreva
mārasenā abhinirmimīte| te'pi subhūte mārāḥ pāpīyāṃsastasya buddhasamanvāhṛtasya bodhisattvasya
mahāsattvasya prajñāpāramitāyāṃ carato na pratibalā antarāyaṃ kartumanuttarāyāḥ
samyaksaṃbodheḥ| tiṣṭhantu khalu punaḥ subhūte trisāhasramahāsāhasre lokadhātau sarvasattvā
mārāḥ pāpīyāṃsaḥ, yāvanta subhūte gaṅgānadīvālukopameṣu trisāhasramahāsāhasreṣu lokadhātuṣu
sattvāḥ, te'pi sarve mārāḥ pāpīyāṃso bhaveyuḥ, ekaikaśca māraḥ pāpīyāṃstāvatīreva
mārasenā abhinirmimīte, te'pi subhūte mārāḥ pāpīyāṃsastasya buddhasamanvāhṛtasya bodhisattvasya
mahāsattvasya prajñāpāramitāyāṃ carato na pratibalā antarāyaṃ kartumanuttarāyāḥ samyaksaṃbodheḥ|
dvābhyāṃ subhūte dharmābhyāṃ samanvāgato bodhisattvo mahāsattvastasmin samaye
durdharṣo bhavati māraiḥ pāpīyobhirmārakāyikābhirvā devatābhiḥ| katamābhyāṃ dvābhyām? yaduta
sarvasattvāścāsya aparityaktā bhavanti, sarvadharmāśca anena śūnyatāto vyavalokitā bhavanti|
ābhyāṃ subhūte dvābhyāṃ dharmābhyāṃ samanvāgato bodhisattvo mahāsattvo durgharṣo bhavati
māraiḥ pāpīyobhirmārakāyikābhirvā devatābhiḥ| aparābhyāṃ subhūte dvābhyāṃ dharmābhyāṃ
samanvāgato bodhisattvo mahāsattvo durgharṣo bhavati māraiḥ pāpīyobhirmārakāyikābhirvā devatābhiḥ|
katamābhyāṃ dvābhyām? yaduta yathāvādī tathākārī ca bhavati, buddhaiśca bhagavadbhiḥ
samanvāhriyate| ābhyāṃ subhūte dvābhyāṃ samanvāgato bodhisattvo mahāsattvo durgharṣo
bhavati māraiḥ pāpīyobhirmārakāyikābhirvā devatābhiḥ|

evaṃ carataḥ subhūte bodhisattvasya mahāsattvasya devā apyupasaṃkramitavyaṃ maṃsyante| upasaṃkramya
ca paripraṣṭavyaṃ maṃsyante, paripraśnīkartavyaṃ maṃsyante, paryupāsitavyaṃ maṃsyante,
utsāhaṃ cāsya vardhayiṣyanti-kṣipraṃ tvaṃ kulaputra anuttarāṃ samyaksaṃbodhimabhisaṃbhotsyase|
tasmāttarhi kulaputra anenaiva vihāreṇa vihara yaduta prajñāpāramitāvihāreṇa| tatkasya
hetoḥ? etenaiva hi tvaṃ kulaputra vihāreṇa viharan anāthānāṃ sattvānāṃ nātho bhaviṣyasi,
atrāṇānāṃ sattvānāṃ trātā bhaviṣyasi, aśaraṇānāṃ sattvānāṃ śaraṇaṃ bhaviṣyasi, alayanānāṃ
sattvānāṃ layanaṃ bhaviṣyasi, aparāyaṇānāṃ sattvānāṃ parāyaṇaṃ bhaviṣyasi, advīpānāṃ
sattvānāṃ dvīpo bhaviṣyasi, andhānāṃ sattvānāmāloko bhaviṣyasi, apariṇāyakānāṃ sattvānāṃ
pariṇāyako bhaviṣyasi, agatikānāṃ sattvānāṃ gatirbhaviṣyasi, mārgapranaṣṭānāṃ sattvānāmapratiśaraṇānāṃ
mārgapraṇetā pratiśaraṇaṃ bhaviṣyasi| evaṃ te devaputrāstasya bodhisattvasya
mahāsattvasyotsāhaṃ vardhayiṣyanti| tatkasya hetoḥ? etena hi subhūte prajñāpāramitāvihāreṇa
viharato bodhisattvasya mahāsattvasya ye te'prameyeṣvasaṃkhyeyeṣu lokadhātuṣu buddhā bhagavantastiṣṭhanti
dhriyante yāpayanti, te'pi bhikṣusaṃghaparivṛtā bodhisattvagaṇapuraskṛtāḥ
prajñāpāramitāyāṃ carato viharatastasya bodhisattvasya mahāsattvasya ebhirevaṃrūpairguṇaiḥ
samanvāgatasya yaduta prajñāpāramitāviharaṇaguṇaiḥ, buddhā bhagavanto nāma ca gotraṃ ca
balaṃ ca rūpaṃ ca parikīrtayamānarūpā dharmaṃ deśayanti, udānaṃ codānayanti tasya bodhisattvasya
mahāsattvasya| tadyathāpi nāma subhūte ahametarhi ratnaketorbodhisattvasya mahāsattvasya,
śikhino bodhisattvasya mahāsattvasya nāma ca gotraṃ ca balaṃ ca varṇaṃ ca rūpaṃ ca
parikīrtayamānarūpo dharmaṃ deśayāmi, udānaṃ codānayāmi apareṣāṃ ca bodhisattvānāṃ mahāsattvānām,
ya etarhi akṣobhyasya tathāgatasyārhataḥ samyaksaṃbuddhasyāntike brahmacaryaṃ caranti|
evameva subhūte te'pi buddhā bhagavanto ye etarhi iha mama buddhakṣetre bodhisattvā
mahāsattvā brahmacaryaṃ caranti, anena ca prajñāpāramitāvihāreṇa viharanti, teṣāṃ ca bodhisattvānāṃ
mahāsattvānāṃ nāma ca gotraṃ ca balaṃ ca varṇaṃ ca rūpaṃ ca parikīrtayamānarūpā
dharmaṃ deśayanti, udānaṃ codānayanti||

subhūtirāha-kiṃ sarveṣāmeva bhagavan bodhisattvānāṃ mahāsattvānāṃ nāma ca gotraṃ ca balaṃ ca
varṇaṃ ca rūpaṃ ca parikīrtayamānarūpāste buddhā bhagavanto dharmaṃ deśayanti, udānaṃ codānayanti?
bhagavānāha-no hīdaṃ subhūte| na subhūte sarveṣāṃ bodhisattvānāṃ mahāsattvānāṃ nāma
ca gotraṃ ca balaṃ ca varṇaṃ ca rūpaṃ ca parikīrtayamānarūpāste buddhā bhagavanto dharmaṃ
deśayanti, udānaṃ codānayanti, kiṃ tarhi subhūte ye te'vinivartanīyā bodhisattvā mahāsattvāḥ
sarvasaṅgavigatāḥ, teṣāṃ te buddhā bhagavanto nāma ca gotraṃ ca balaṃ ca varṇaṃ ca
rūpaṃ ca parikīrtayamānarūpā dharmaṃ deśayanti, udānaṃ codānayanti||

subhūtirāha-santi bhagavan avinivartanīyān bodhisattvān mahāsattvān sthāpayitvā tato'nye bodhisattvā
mahāsattvāḥ, yeṣāṃ te buddhā bhagavanto nāma ca gotraṃ ca balaṃ varṇaṃ ca rūpaṃ ca
parikīrtayamānarūpā dharmaṃ deśayanti, udānaṃ codānayanti? bhagavānāha-santi subhūte pratipakṣabalino
bodhisattvayānikāḥ pudgalāḥ avinivartanīyān bodhisattvān mahāsattvān sthāpayitvā,
yeṣāṃ te buddhā bhagavanto nāma ca gotraṃ ca balaṃ ca varṇaṃ ca rūpaṃ ca parikīrtayamānarūpā
dharmaṃ deśayanti, udānaṃ codānayanti| te punaḥ katame? ye etarhi akṣobhyasya tathāgatasyārhataḥ
samyaksaṃbuddhasya bodhisattvacaryāmanuśikṣamāṇarūpā bodhisattvacārikāṃ caranti,
anuśikṣamāṇarūpā viharanti, ime te subhūte bodhisattvayānikāḥ pudgalā avinivartanīyān
bodhisattvān mahāsattvān sthāpayitvā yeṣāṃ te buddhā bhagavanto nāma ca gotraṃ ca balaṃ
ca varṇaṃ ca rūpaṃ ca parikīrtayamānarūpā dharmaṃ deśayanti, udānaṃ codānayanti| ye'pi te
subhūte ratnaketorbodhisattvasya mahāsattvasya bodhisattvacaryāmanuśikṣamāṇarūpā bodhisattvacaryāṃ
caranti, anuśikṣamāṇā viharanti, ime'pi te subhūte bodhisattvā mahāsattvā avinivartanīyān
bodhisattvān mahāsattvān sthāpayitvā yeṣāṃ te buddhā bhagavanto nāma ca gotraṃ ca
balaṃ ca varṇaṃ ca rūpaṃ ca parikīrtayamānarūpā dharmaṃ deśayanti, udānaṃ codānayanti||

punaraparaṃ subhūte ye bodhisattvā mahāsattvāḥ prajñāpāramitāyāṃ carantaḥ sarvadharmā anutpattikā
ityadhimuñcanti, na ca tāvadanutpattikadharmakṣāntipratilabdhā bhavanti| sarvadharmāḥ
śāntā ityadhimuñcanti, na ca sarvadharmeṣvavinivartanīyavaśitāprāptimavakrāntā bhavanti|
anenāpi subhūte vihāreṇa viharatāṃ teṣāṃ bodhisattvānāṃ mahāsattvānāṃ te buddhā bhagavanto
nāma ca gotraṃ ca balaṃ ca varṇaṃ ca rūpaṃ ca parikīrtayamānarūpā dharmaṃ deśayanti, udānaṃ
codānayanti| yeṣāṃ khalu punaḥ subhūte bodhisattvānāṃ mahāsattvānāṃ te buddhā bhagavanto
nāma ca gotraṃ ca balaṃ ca varṇaṃ ca rūpaṃ ca parikīrtayamānarūpā dharmaṃ deśayanti, udānaṃ
codānayanti, prahīṇā teṣāṃ śrāvakabhūmiḥ pratyekabuddhabhūmiśca| buddhabhūmireva teṣāṃ
pratikāṅkṣitavyā| te'pi vyākariṣyante'nuttarāyāṃ samyaksaṃbodhau| tatkasya hetoḥ? yeṣāṃ
hi subhūte bodhisattvānāṃ mahāsattvānāṃ evaṃ prajñāpāramitāyāṃ caratāṃ te buddhā bhagavanto
nāma ca gotraṃ ca balaṃ ca varṇaṃ na rūpaṃ ca parikīrtayamānarūpā dharmaṃ deśayanti, udānaṃ
codānayanti, te'pyavinivartanīyatāyāṃ sthāsyanti||

punaraparaṃ subhūte ye bodhisattvā mahāsattvā imāṃ gambhīrāṃ prajñāpāramitāṃ bhāṣyamāṇāṃ śrutvā
adhimokṣyanti, na dhandhāyiṣyanti, na kāṅkṣiṣyanti, na vicikitsiṣyanti, evametadyathā
tathāgatenārhatā samyaksaṃbuddhena bhāṣitamityadhimucya vistareṇa śroṣyanti, evaṃ ca cittamutpādayiṣyanti-imāṃ
vayaṃ prajñāpāramitāmakṣobhyasya tathāgatasyārhataḥ samyaksaṃbuddhasyāntikādvistareṇa
śṛṇuyāmeti, teṣāṃ ca bodhisattvayānikānāṃ pudgalānāṃ ye cāsya buddhakṣetre
brahmacaryaṃ caranti, teṣāṃ cāntikādimāmeva prajñāpāramitāṃ śrutvā adhimokṣyanti, te'pyenāṃ
prajñāpāramitāmadhimucyamānā yathā tathāgatena bhāṣitā tathā cādhimokṣyante, tathā cādhimucyamānā
avinivartanīyatāyāṃ sthāsyanti| evaṃ subhūte bahukaraṃ prajñāpāramitāyāḥ śravaṇamapi
vadāmi, kaḥ punarvādo ya enāmadhimokṣyanti| adhimucya tathatvāya sthāsyanti| tathatvāya
pratipatsyante| tathatvāya sthitvā tathatvāya pratipadya tiṣṭhanti tathatāyām| tathatāyāṃ
tiṣṭhantaḥ sarvajñatāyāṃ ca dharmaṃ deśayanti||

subhūtirāha-yadā bhagavaṃstathatāvinirmukto nānyaḥ kaściddharma upalabhyate, tadā ko'yaṃ bhagavan
dharmaḥ sthāsyati tathatāyām, ko vā ayamanuttarāṃ samyaksaṃbodhimabhisaṃbhotsyate, ko
vā ayamimaṃ dharmaṃ deśayiṣyati? evamukte bhagavānāyuṣmantaṃ subhūtimetadavocat-yatsubhūte
evaṃ vadasi-yadā tathatāvinirmukto nānyaḥ kaściddharma upalabhyate, tadā ko'yaṃ bhagavan
dharmastathatāyāṃ sthāsyati, ko vācamanuttarāṃ samyaksaṃbodhimabhisaṃbhotsyate, ko vāyamimaṃ
dharmaṃ deśayiṣyatīti| na subhūte tathatāvinirmukto'nyaḥ kaściddharma upalabhyate, yo
dharmastathatāyāṃ sthāsyati| tathataiva tāvatsubhūte nopalabhyate, kaḥ punarvādo yastathatāyāṃ
sthāsyati| na subhūte tathatā anuttarāṃ samyaksaṃbodhimabhisaṃbudhyate| so'pi subhūte
dharmo na kaścidupalabhyate, yo'nuttarāṃ samyaksaṃbodhimabhisaṃbuddho vā, abhisaṃbhotsyate
vā, abhisaṃbudhyate vā| na subhūte tathatā dharmaṃ deśayati| so'pi subhūte nopalabhyate,
yo dharmo deśyeta||

atha khalu śakro devānāmindro bhagavantametadavocat-gambhīrā bhagavan prajñāpāramitā| duṣkarakārakā
bhagavan bodhisattvā mahāsattvāḥ, ye'nuttarāṃ samyaksaṃbodhimabhisaṃboddhukāmāḥ| tatkasya
hetoḥ? na ca nāma bhagavan kaściddharmastathatāyāṃ tiṣṭhati, nāpi kaściddharmo'nuttarāṃ
samyaksaṃbodhimabhisaṃbudhyate, nāpi kaściddharmaṃ deśayati| atra ca te nāvalīyante,
nāpi kāṅkṣanti, nāpi dhandhāyante||

atha khalvāyuṣmān subhūtiḥ śakraṃ devānāmindrametadavocat-yatkauśika evaṃ vadasi-duṣkarakārakā
bodhisattvā mahāsattvāḥ, yeṣāmevaṃ gambhīreṣu dharmeṣu bhāṣyamāṇeṣu na bhavati| kāṅkṣāyitatvaṃ
dhandhāyitatvaṃ veti| sarvadharmeṣu kauśika śūnyeṣu kasyātra kāṅkṣāyitatā vā bhavati
dhandhāyitatā vā bhavati? śakra āha-yadyadeva āryusubhūtirnirdiśati, tattadeva śūnyatāmārabhya
nirdiśati, na ca kvacitsajjati| tadyathāpi nāma antarīkṣe iṣuḥ kṣipto naiva kvacitsajjati,
evameva āryasubhūterdharmadeśanā na kvacitsajjati||

atha khalu śakro devānāmindro bhagavantametadavocat-kaccidahaṃ bhagavan subhūtiṃ sthaviramārabhya
evaṃ bhāṣamāṇaṃ evaṃ nirdiśaṃstathāgatasyoktavādī bhavāmi dharmavādī ca, dharmasya cānudharmaṃ
vyākurvan vyākaromi? evamukte bhagavān śakraṃ devānāmindrametadavocat-yatkhalu
tvaṃ kauśika evaṃ bhāṣase-evametatkauśika, evametat| evaṃ bhāṣamāṇaṃ evaṃ nirdiśaṃstathāgatasyoktavādī
bhavasi dharmavādī ca, dharmasya cānudharmaṃ vyākurvan vyākaroṣi| tatkasya hetoḥ?
yadyadeva hi kauśika subhūteḥ sthavirasya pratibhāti, tattadeva kauśika śūnyatāmārabhya
pratibhāti| tatkasya hetoḥ? subhūtirhi kauśika sthaviraḥ prajñāpāramitāmapi tāvanna samanupaśyati,
nopalabhate, kutaḥ punaryaḥ prajñāpāramitāyāṃ carati| bodhimeva tāvannopalabhate,
kiṃ punaryo bodhimabhisaṃbhotsyate| sarvajñatāmeva tāvannopalabhate, kutaḥ punaryaḥ sarvajñatāmanuprāpsyati|
tathatāmeva tāvannopalabhate, kutaḥ punaryastathāgato bhaviṣyati| anutpādameva
tāvannopalabhate, kiṃ punaryo'nutpādaṃ sākṣātkariṣyati| bodhisattvameva tāvannopalabhate,
kutaḥ punaryo bodhimabhisaṃbhotsyate| balānyeva tāvannopalabhate, kutaḥ punaryo
balasamaṅgī bhaviṣyati| vaiśāradyānyeva tāvannopalabhate, kutaḥ punaryo viśārado bhaviṣyati|
dharmameva tāvannopalabhate, kutaḥ punaryo dharmaṃ deśayiṣyati| sarvadharmaviviktavihāreṇa
sarvadharmānupalambhavihāreṇa hi kauśika subhūtiḥ sthaviro viharati| yaḥ khalu punarayaṃ
kauśika subhūteḥ sthavirasya sarvadharmaviviktavihāraḥ sarvadharmānupalambhavihāraśca,
eṣa kauśika vihāro bodhisattvasya mahāsattvasya prajñāpāramitāyāṃ carato viharataḥ śatatamīmapi
kalaṃ nopaiti| sahasratamīmapi śatasahasratamīmapi koṭītamīmapi koṭīśatatamīmapi koṭīsahasratamīmapi
koṭīśatasahasratamīmapi koṭīniyutaśatasahasratamīmapi kalāṃ nopaiti| saṃkhyāmapi
kalāmapi gaṇanāmapi upamāmapi aupamyamapi upanisāmapi upaniṣadamapi na kṣamate|
tathāgatavihāraṃ hi kauśika sthāpayitvā tato'nyān sarvān vihārānabhibhavatyayaṃ vihāraḥ, yo'yaṃ
bodhisattvasya mahāsattvasya prajñāpāramitāyāṃ carato viharato vihāraḥ| ayaṃ kauśika
teṣāṃ sarvavihārāṇāmagra ākhyāyate, śreṣṭha ākhyāyate, jyeṣṭha ākhyāyate, vara ākhyāyate,
pravara ākhyāyate, praṇīta ākhyāyate, uttama ākhyāyate, anuttama ākhyāyate, niruttara ākhyāyate,
asama ākhyāyate, asamasama ākhyāyate| sarvaśrāvakapratyekabuddhavihārānayaṃ vihāro'bhibhavati,
yo'yaṃ bodhisattvasya mahāsattvasya prajñāpāramitāyāṃ carato viharato vihāraḥ|
tasmāttarhi kauśika sarvasattvānāmagratāṃ gantukāmena śreṣṭhatāṃ gantukāmena jyeṣṭhatāṃ
gantukāmena varatāṃ gantukāmena pravaratāṃ gantukāmena praṇītatāṃ gantukāmena uttamatāṃ gantukāmena
anuttamatāṃ gantukāmena niruttaratāṃ gantukāmena asamatāṃ gantukāmena asamasamatāṃ
gantukāmena kauśika kulaputreṇa vā kuladuhitrā vā anena vihāreṇa vihartavyam, yo'yaṃ bodhisattvānāṃ
mahāsattvānāṃ prajñāpāramitāyāṃ caratāṃ viharatāṃ vihāra iti||

āryāṣṭasāhasrikāyāṃ prajñāpāramitāyāṃ sāraparivarto nāma saptaviṃśatitamaḥ||

