|

tena khalu punaḥ samayena śakro devānāmindrastasyāmeva parṣadi saṃnipatitaḥ saṃniṣaṇṇo'bhūt
catvāriṃśatā trāyastriṃśatkāyikairdevaputrasahasraiḥ sārdham| catvāraśca lokapālā viṃśatyā
cāturmahārājakāyikairdevaputrasahasraiḥ sārdham| brahmāpi sahāpatirdaśabhirbrahmakāyikairdevaputrasahasraiḥ
sārdham| pañca ca śuddhāvāsānāṃ devaputrāṇāṃ sahasrāṇi tasyāmeva parṣadi
saṃnipatitāni saṃniṣaṇṇānyabhūvan| yo'pi ca devānāṃ svakarmavipākajo'vabhāsaḥ, so'pi sarvo
buddhānubhāvena buddhatejasā buddhādhiṣṭhānenābhibhūto'bhūt||

atha khalu śakro devānāmindra āyuṣmantaṃ subhūtiṃ sthavirametadavocat-imānyārya subhūte saṃbahulāni
devaputrasahasrāṇi asyāṃ parṣadi saṃnipatitāni saṃniṣaṇṇāni āryasya subhūterantikātprajñāpāramitāṃ
śrotukāmāni bodhisattvānāṃ mahāsattvānāmupadeśamavavādānuśāsanīṃ ca| tatkathaṃ
bodhisattvena mahāsattvena prajñāpāramitāyāṃ sthātavyam, kathaṃ śikṣitavyam, kathaṃ
yogamāpattavyam? sthaviraḥ subhūtirāha-tena hi kauśika upadekṣyāmi te buddhānubhāvena buddhatejasā
buddhādhiṣṭhānena| yairdevaputrairanuttarāyāṃ samyaksaṃbodhau cittaṃ notpāditam,
tairutpādayitavyam| ye tvavakrāntāḥ samyaktvaniyāmam, na te bhavyā anuttarāyāṃ samyaksaṃbodhau
cittamutpādayitum| tatkasya hetoḥ? baddhasīmāno hi te saṃsārasrotasaḥ| abhavyā hi te
punaḥ punaḥ saṃsaraṇāya anuttarāyāṃ samyaksaṃbodhau cittamutpādayitum| api nu khalu punasteṣāmapyanumode|
sacette'pyanuttarāyāṃ samyaksaṃbodhau cittānyutpādayeran, nāhaṃ kuśalamūlasyāntarāyaṃ
karomi| viśiṣṭebhyo hi dharmebhyo viśiṣṭatamā dharmā adhyālambitavyāḥ||

atha khalu bhagavānāyuṣmantaṃ subhūtimāmantrayate sma-sādhu sādhu subhūte, sādhu khalu punastvaṃ
subhūte, yastvaṃ bodhisattvānāṃ mahāsattvānāmutsāhaṃ dadāsi| evamukte āyuṣmān subhūtirbhagavantametadavocat-kṛtajñairasmābhirbhagavan
bhagavato bhavitavyaṃ nākṛtajñaiḥ| tatkasya
hetoḥ? paurvakāṇāṃ hi bhagavaṃstathāgatānāmarhatāṃ samyaksaṃbuddhānāmantike'smadarthe bhagavān
yathā brahmacaryaṃ bodhāya caran pūrvaṃ bodhisattvabhūta eva san, yaiḥ śrāvakairavavadito'nuśiṣṭaśca
pāramitāsu, tatra bhagavatā caratā anuttaraṃ jñānamutpāditam| evaṃ bhagavan
asmābhirapi bodhisattvā mahāsattvā anuparigrahītavyā anuparivārayitavyāśca, saṃparigrahītavyāḥ
saṃparivārayitavyāśca| tatkasya hetoḥ? asmābhirapi hi bhagavan bodhisattvā mahāsattvā
anuparigṛhītā anuparivāritāśca, saṃparigṛhītāḥ saṃparivāritāśca kṣipramanuttarāṃ samyaksaṃbodhimabhisaṃbudhyante||

atha khalvāyuṣmān subhūtiḥ śakraṃ devānāmindramāmantrayate sma-tena hi kauśika śṛṇu, sādhu ca
suṣṭhu ca manasi kuru, bhāṣiṣye'haṃ te yathā bodhisattvena mahāsattvena prajñāpāramitāyāṃ
sthātavyam| śūnyatāyāṃ kauśika tiṣṭhatā bodhisattvena mahāsattvena prajñāpāramitāyāṃ sthātavyam|
tena hi kauśika bodhisattvena mahāsattvena mahāsaṃnāhasaṃnaddhena bhavitavyam| na
rūpe sthātavyam| na vedanāyāṃ na saṃjñāyāṃ na saṃskāreṣu| na vijñāne sthātavyam| na cakṣuṣi
sthātavyam| na rūpe sthātavyam| na cakṣurvijñāne sthātavyam| na cakṣuḥsaṃsparśe sthātavyam|
na cakṣuḥsaṃsparśajāyāṃ vedanāyāṃ sthātavyam| evaṃ na śrotraghrāṇajihvākāyamanaḥsu sthātavyam|
na śabdagandharasaspraṣṭavyadharmeṣu, na śrotravijñāne, yāvanna manovijñāne| na
manaḥsaṃsparśe, na manaḥsaṃsparśajāyāṃ vedanāyāṃ sthātavyam| na pṛthivīdhātau sthātavyam|
nābdhātau, na tejodhātau, na vāyudhātau, nākāśadhātau, na vijñānadhātau sthātavyam| na smṛtyupasthāneṣu
sthātavyam| na samyakprahāṇarddhipādendriyabalabodhyaṅgeṣu, na mārgāṅgeṣu sthātavyam|
na srotaāpattiphale sthātavyam| na sakṛdāgāmiphale, na anāgāmiphale, nārhattve sthātavyam|
na pratyekabuddhatve sthātavyam| na buddhatve sthātavyam| iti hi rūpamiti na sthātavyam|
iti hi vedaneti, saṃjñeti, saṃskārā iti| iti hi vijñānamiti na sthātavyam| iti hi
cakṣuriti, yāvanmanaḥsaṃsparśajā vedaneti na sthātavyam| iti hi pṛthivīdhāturiti, yāvadvijñānadhāturiti
na sthātavyam| iti hi smṛtyupasthānānīti na sthātavyam| iti hi samyakprahāṇarddhipādendriyabalabodhyaṅgānīti,
iti hi mārgāṅgānīti na sthātavyam| iti hi srotaāpattiphalamiti
na sthātavyam, iti hi sakṛdāgāmiphalamiti, anāgāmiphalamiti, arhattvamiti na sthātavyam|
iti hi pratyekabuddhatvamiti na sthātavyam| iti hi buddhatvamiti na sthātavyam| rūpaṃ
nityamanityamiti na sthātavyam| evaṃ vedanāsaṃjñāsaṃskārāḥ| vijñānaṃ nityamanityamiti
na sthātavyam | rūpaṃ sukhaṃ duḥkhamiti na sthātavyam | evaṃ vedanāsaṃjñāsaṃskārāḥ| vijñānaṃ
sukhaṃ duḥkhamiti na sthātavyam| rūpaṃ śūnyamaśūnyamiti na sthātavyam| evaṃ vedanāsaṃjñāsaṃskārāḥ|
vijñānaṃ śūnyamaśūnyamiti na sthātavyam| rūpamātmānātmeti na sthātavyam| evaṃ
vedanāsaṃjñāsaṃskārāḥ| vijñānamātmānātmeti na sthātavyam| rūpaṃ śubhamaśubhamiti na sthātavyam|
evaṃ vedanāsaṃjñāsaṃskārāḥ| vijñānaṃ śubhamaśubhamiti na sthātavyam| rūpaṃ śūnyamupalabhyate
veti na sthātavyam| evaṃ vedanāsaṃjñāsaṃskārāḥ | vijñānaṃ śūnyamupalabhyate veti
na sthātavyam| srotaāpattiphalamasaṃskṛtaprabhāvitamiti na sthātavyam| evaṃ sakṛdāgāmiphalamanāgāmiphalamarhattvamasaṃskṛtaprabhāvitamiti
na sthātavyam| pratyekabuddhatvamasaṃskṛtaprabhāvitamiti
na sthātavyam| srotaāpanno dakṣiṇīya iti na sthātavyam| srotaāpannāḥ saptakṛto
bhavaparamā iti na sthātavyam| sakṛdāgāmī dakṣiṇīya iti na sthātavyam| sakṛdāgāmyapariniṣṭhitattvātsakṛdimaṃ
lokamāgamya duḥkhasyāntaṃ kariṣyatīti na sthātavyam| anāgāmī dakṣiṇīya
iti na sthātavyam anāgāmī anāgamya imaṃ lokaṃ tatraiva parinirvāsyatīti na sthātavyam|
arhan dakṣiṇīya iti na sthātavyam| arhannihaiva anupadhiśeṣe nirvāṇadhātau parinirvāsyatīti
na sthātavyam| pratyekabuddho dakṣiṇīya iti na sthātavyam| pratyekabuddho'tikramya śrāvakabhūmimaprāpya
buddhabhūmiṃ parinirvāsyatīti na sthātavyam| buddho dakṣiṇīya iti na sthātavyam|
buddho'tikramya pṛthagjanabhūmimatikramya śrāvakabhūmimatikramya pratyekabuddhabhūmimaprabheyāṇāmasaṃkhyeyānāṃ
sattvānāmarthaṃ kṛtvā aprameyāṇyasaṃkhyeyāni sattvakoṭīniyutaśatasahasrāṇi
parinirvāpya aprameyānasaṃkhyeyān sattvān śrāvakapratyekabuddhasamyaksaṃbuddhatvaniyatān
kṛtvā buddhabhūmau sthitvā buddhakṛtyaṃ kṛtvā anupadhiśeṣe nirvāṇadhātau buddhaparinirvāṇena
parinirvāsyati ityevamapyanena na sthātavyam||

atha khalvāyuṣmataḥ śāriputrasyaitadabhavat-yadi buddho'tikramya pṛthagjanabhūmimatikramya śrāvakabhūmimatikramya
pratyekabuddhabhūmimaprameyāṇāmasaṃkhyeyānāṃ sattvānāmarthaṃ kṛtvā aprameyāṇyasaṃkhyeyāni
sattvakoṭīniyutaśatasahasrāṇi parinirvāpya aprameyānasaṃkhyeyān sattvān
śrāvakapratyekabuddhasamyaksaṃbuddhatvaniyatān kṛtvā buddhabhūmau sthitvā buddhakṛtyaṃ
kṛtvā anupadhiśeṣe nirvāṇadhātau buddhaparinirvāṇena parinirvāsyati ityevamapyanena na sthātavyam,
tatkathaṃ punaranena sthātavyaṃ, kathaṃ śikṣitavyamiti? atha khalvāyuṣmān subhūtirbuddhānubhāvena
āyuṣmataḥ śāriputrasya cetasaiva cetaḥparivitarkamājñāya āyuṣmantaṃ śāriputrametadavocat-tatkiṃ
manyase āyuṣman śāriputra kva tathāgato'rhan samyaksaṃbuddhaḥ sthitaḥ?
āyuṣmān śāriputra āha-na kvacidāyuṣman subhūte tathāgato'rhan samyaksaṃbuddhaḥ sthitaḥ|
tatkasya heto? apratiṣṭhitamānaso hi tathāgato'rhan samyaksaṃbuddhaḥ| sa naiva saṃskṛte
dhātau sthito nāpyasaṃskṛte dhātau sthito na ca tato vyutthitaḥ||

atha khalvāyuṣmān subhūtirāyuṣmantaṃ śāriputrametadavocat-evameva āyuṣman śāriputra bodhisattvena
mahāsattvena sthātavyam, evaṃ śikṣitavyam-yathā tathāgato'rhan samyaksaṃbuddho na kvacitsthito
nāsthito na viṣṭhito nāviṣṭhitaḥ, tathā sthāsyāmītyevamanena śikṣitavyam| yathā
tathāgatasthānaṃ tathā sthāsyāmīti, tathā śikṣiṣye iti, yathā tathāgatasthānaṃ tathā sthāsyāmīti,
tathā śikṣiṣye iti, yathā tathāgatasthānaṃ tathā sthāsyāmīti susthito'sthānayogeneti
evamatra bodhisattvena mahāsattvena sthātavyamevaṃ śikṣitavyam| evaṃ hi śikṣamāṇo bodhisattvo
mahāsattvo viharatyanena prajñāpāramitāvihāreṇa avirahitaścānena manasikāreṇeti||

atha khalu tatra parṣadi keṣāṃciddevaputrāṇāmetadabhūt-yāni tāni yakṣāṇāṃ yakṣabhāṣitāni yakṣarutāni
yakṣapadāni yakṣamantritāni yakṣapravyāhṛtāni, tāni vijñāyante jalpyamānāni| na punaridaṃ
vijñāyate yatsubhūtiḥ sthaviro bhāṣate pravyāharati deśayatyupadiśati| atha khalvāyuṣmān
subhūtirbuddhānubhāvena teṣāṃ devaputrāṇāmimamevaṃrūpaṃ cetasaiva cetaḥparivitarkamājñāya
tān devaputrānāmantrayate sma-na vijñāyate na vijñāyate idaṃ devaputrāḥ| tathā hi
nātra kiṃcitsūcyate, nātra kiṃcit śrūyate||

atha khalu teṣāṃ devaputrāṇāṃ punarevaitadabhūt-uttānīkariṣyati bata ayamāryasubhūtiḥ| uttānīkariṣyati
batāyamāryasubhūtiriti| dūrāddūrataramāryasubhūtiḥ praviśati, sūkṣmātsūkṣmataram|
gambhīrādgambhīrataramāryasubhūtiḥ praviśati deśayati bhāṣata iti| atha khalvāyuṣmān subhūtirbuddhānubhāvena
punarapi teṣāmeva devaputrāṇāṃ cetasaiva cetaḥparivitarkamājñāya tān
devaputrānāmantrayate sma-tena hi devaputrāḥ yaḥ srotaāpattiphalaṃ prāptukāmaḥ srotaāpattiphale
sthātukāmaḥ, sa nemāṃ kṣāntimanāgamya....peyālam| yaḥ sakṛdāgābhiphalaṃ prāptukāmaḥ,
sakṛdāgāmiphale sthātukāmaḥ, yo'nāgāmiphalaṃ prāptukāmo'nāgāmiphale sthātukāmaḥ, yo'rhattvaṃ
prāptukāmo'rhattve sthātukāmaḥ, yaḥ pratyekabodhiṃ prāptukāmaḥ pratyekabodhau sthātukāmaḥ,
sa nemāṃ kṣāntimanāgamya.....| yo'nuttarāṃ samyaksaṃbodhiṃ prāptukāmo'nuttarāyāṃ samyaksaṃbodhau
sthātukāmaḥ, sa nemāṃ kṣāntimanāgamya.............||

atha khalu punarapi teṣāṃ devaputrāṇāmetadabhavat-kiṃrūpā asya āryasubhūterdhārmaśravaṇikā eṣṭavyāḥ?
atha khalvāyuṣmān subhūtirbuddhānubhāvena teṣāṃ devaputrāṇāṃ cetasaiva cetaḥparivitarkamājñāya
tān devaputrānāmantrayate sma-māyānirmitasadṛśā hi devaputrā mama dhārmaśravaṇikā
eṣṭavyāḥ| tatkasya hetoḥ? tathā hi te naiva śroṣyanti na ca sākṣātkariṣyanti||

atha khalu te devaputrā āyuṣmantaṃ subhūtimetadavocan-kiṃ punarārya subhūte māyopamāste sattvā
na te māyā? evamukte āyuṣmān subhūtistān devaputrānetadavocat-māyopamāste devaputrāḥ sattvāḥ|
svapnopamāste devaputrāḥ sattvāḥ| iti hi māyā ca sattvāśca advayametadadvaidhīkāram,
iti hi svapnaśca sattvāśca advayametadadvaidhīkāram| sarvadharmā api devaputrā māyopamāḥ
svapnopamāḥ| srotaāpanno'pi māyopamaḥ svapnopamaḥ| srotaāpattiphalamapi māyopamaṃ svapnopamam|
evaṃ sakṛdāgāmyapi sakṛdāgāmiphalamapi, anāgāmyapi anāgāmiphalamapi, arhannapi arhattvamapi
māyopamaṃ svapnopamam| pratyekabuddho'pi māyopamaḥ svapnopamaḥ| pratyekabuddhatvamapi
māyopamaṃ svapnopamam| samyaksaṃbuddho'pi māyopamaḥ svapnopamaḥ| samyaksaṃbuddhatvamapi
māyopamaṃ svapnopamam| atha khalu devaputrā āyuṣmantaṃ subhūtimetadavocan-samyaksaṃbuddho'pyārya
subhūte māyopamaḥ svapnopama iti vadasi? samyaksaṃbuddhatvapi māyopamaṃ svapnopamamiti
vadasi? subhūtirāha-nirvāṇamapi devaputrā māyopamaṃ svapnopamamiti vadāmi, kiṃ punaranyaṃ
dharmam| te devaputrā āhuḥ-nirvāṇamapyārya subhūte māyopamaṃ svapnopamamiti vadasi?
āyuṣmān subhūtirāha-tadyadi devaputrā nirvāṇādapyanyaḥ kaściddharmo viśiṣṭataraḥ syāt, tamapyahaṃ
māyopamaṃ svapnopamamiti vadeyam| iti hi devaputrā māyā ca nirvāṇaṃ ca advayametadadvaidhīkāram|
iti hi svapnaśca nirvāṇaṃ ca advayametadadvaidhīkāram||

atha khalvāyuṣmān śāriputraḥ, āyuṣmāṃśca pūrṇo maitrāyaṇīputraḥ, āyuṣmāṃśca mahākoṣṭhilaḥ, āyuṣmāṃśca
mahākātyāyanaḥ, āyuṣmāṃśca mahākāśapaḥ, anye ca mahāśrāvakā anekairbodhisattvasahasraiḥ
sārdhamāyuṣmantaṃ subhūtiṃ sthaviramāmantrayante sma-ke'syā āyuṣman subhūte prajñāpāramitāyā
evaṃ nirdiśyamānāyāḥ pratyeṣakā bhaviṣyanti? atha khalvāyuṣmānānandastān sthavirānetadavocat-te
khalvāyuṣmanto veditavyā avinivartanīyā bodhisattvā mahāsattvāḥ, dṛṣṭisaṃpannā
vā pudgalāḥ, arhanto vā kṣīṇāsravāḥ, ye'syāḥ prajñāpāramitāyā evaṃ nirdiśyamānāyāḥ pratyeṣakā
bhaviṣyanti||

atha khalvāyuṣmān subhūtiḥ sthavirastān sthavirānetadavocat-nāsyā āyuṣmantaḥ prajñāpāramitāyā
evaṃ nirdiśyamānāyāḥ kecitpratyeṣakā bhaviṣyanti| tatkasya hetoḥ? tathā hi-atra na kaściddharmaḥ
sūcyate, na kaściddharmaḥ paridīpyate, na kaściddharmaḥ prajñapyate| tadyathaivātra
na kaściddharmaḥ sūcyate, na kaściddharmaḥ paridīpyate, na kaściddharmaḥ prajñapyate, tathaivāsyāḥ
prajñāpāramitāyā evaṃ nirdiśyamānāyā na kaścitpratyeṣako bhaviṣyati||

atha khalu śakrasya devānāmindrasyaitadabhūt- asya dharmaparyāyasya āryeṇa subhūnitā bhāṣyamāṇasya
pūjārthaṃ yannvahaṃ puṣpāṇyabhinirmāya āryaṃ subhūtimabhyavakireyamiti| atha khalu
śakro devānāmindrastasyāṃ velāyāṃ puṣpāṇyabhinirmāya āyuṣmantaṃ subhūtimabhyavākirat| atha
khalvāyuṣmataḥ subhūteḥ sthavirasya śakraṃ devānāmindramanuvyāharaṇāyaitadabhūt-na khalu
punarimāni puṣpāṇi mayā trāyastriṃśeṣu deveṣu pracaranti dṛṣṭapūrvāṇi, yānīmāni śakreṇa devānāmindreṇa
abhyavakīrṇāni| nirmitānyetāni puṣpāṇi| naitāni puṣpāṇi vṛkṣagulmalatānirjātāni,
yāni śakreṇa devānāmindreṇābhyavakīrṇāni, manomayānyetāni puṣpāṇīti| atha khalu śakro
devānāmindra āyuṣmataḥ subhūteścetasaiva cetaḥparivitarkamājñāya āyuṣmantaṃ subhūtimetadavocat-anirjātānyetānyārya
subhūte puṣpāṇi| tatkasya hetoḥ? na hi manonirjātāni kānicitpuṣpāṇi,
nāpi vṛkṣagulmalatānirjātāni| atha khalvāyuṣmān subhūtiḥ śakraṃ devānāmindrametadavocat-yattvaṃ
kauśika evaṃ vadasi-anirjātānyetāni puṣpāṇi, naitāni manonirjātāni, nāpi vṛkṣagulmalatānirjātānīti|
yatkauśika anirjātaṃ na tatpuṣpam| atha khalu śakrasya devānāmindrasyaitadabhūt-gambhīraprajño
batāyamāryaḥ subhūtiḥ| tāṃ ca nāma padaprajñaptiṃ nirdiśati, tāṃ
ca na virodhayati, tāṃ cottānīkaroti, tāmeva copadiśati| atha khalu śakro devānāmindra āyuṣmataṃ
subhūtimetadavocat-evametadārya subhūte, evametat| evaṃ cātra bodhisattvena mahāsattvena
śikṣitavyaṃ yathā āryasubhūtirupadiśati| evamukte āyuṣmān subhūtiḥ śakraṃ devānāmindrametadavocat-evametatkauśika,
evametat| evamatra bodhisattvena mahāsattvena śikṣitavyam|
evaṃ śikṣamāṇaḥ kauśika bodhisattvo mahāsattvo na srotaāpattiphale śikṣate, na sakṛdāgāmiphale,
na anāgāmiphale, nāhartve śikṣate, na pratyekabuddhatve śikṣate, na buddhatve śikṣate|
yo nāsu bhūmiṣu śikṣate, sa buddhatve sarvajñatve vā śikṣate| yo buddhatve sarvajñatve
vā śikṣate, so'prameyeṣvasaṃkhyeyeṣu buddhadharmeṣu śikṣate| yo'prameyeṣvasaṃkhyeyeṣu buddhadharmeṣu
śikṣate, sa na rūpasya vivṛddhaye śikṣate, na parihāṇāya| evaṃ sa na vedanāyā na
saṃjñāyā na saṃskārāṇām| sa na vijñānasya vivṛddhaye śikṣate, na parihāṇāya| yo na rūpasya
vivṛddhaye śikṣate na parihāṇāya| evaṃ na vedanāyā na saṃjñāyā na saṃskārāṇām| yo na vijñānasya
vivṛddhaye śikṣate na parihāṇāya, sa na rūpasya parigrahāya śikṣate notsargāya| evaṃ
sa na vedanāyā na saṃjñāyā na saṃskārāṇām| sa na vijñānasya parigrahāya śikṣate, notsargāya,
nāpi kasyaciddharmasya parigrahāya śikṣate, notpādāya nāntardhānāya śikṣate| yo na
kasyaciddharmasya parigrahāya śikṣate, notpādāya nāntardhānāya śikṣate, sa na sarvajñatāyā
api parigrahāya śikṣate, notpādāya nāntardhānāya śikṣate| evaṃ śikṣamāṇo bodhisattvo mahāsattvaḥ
sarvajñatāyāṃ śikṣate, sarvajñatāyāṃ niryāsyati||

atha khalvāyuṣmān śāriputra āyuṣmantaṃ subhūtimetadavocat-ya āyuṣman subhūte bodhisattvo mahāsattvo
na kasyaciddharmasya parigrahāya śikṣate, notpādāya nāntardhānāsya śikṣate, sa na
sarvajñatāyā api parigrahāya śikṣate, notpādāya nāntardhānāya śikṣate| evaṃ śikṣamāṇa āyuṣmān
subhūte bodhisattvo mahāsattvaḥ sarvajñatāyāṃ śikṣate, sarvajñatāyāṃ niryāsyati||

āyuṣmān subhūtirāha-evametadāyuṣman śāriputra, evametat| ya āyuṣman śāriputra bodhisattvo mahāsattvo
na kasyaciddharmasya parigrahāya śikṣate, notpādāya nāntardhānāya śikṣate, sa na
sarvajñatāyā api parigrahāya śikṣate, notpādāya nāntardhānāya śikṣate| sarvabuddhadharmāṇāmapi
na parigrahāya śikṣate, notpādāya nāntardhānāya śikṣate| evaṃ cāyuṣman śāriputra śikṣamāṇo
bodhisattvo mahāsattvaḥ sarvajñatāyāṃ śikṣate, sarvajñatāyāṃ niryāsyati||

atha khalu śakro devānāmindra āyuṣmantaṃ śāriputrametadavocat-prajñāpāramitā ārya śāriputra
bodhisattvena mahāsattvena kuto gaveṣitavyāḥ? śāriputra āha-prajñāpāramitā kauśika bodhisattvena
mahāsattvena āyuṣmataḥ subhūteḥ parivartādgaveṣitavyā| evamukte śakro devānāmindra
āyuṣmantaṃ śāriputrametadavocat-kasyaiṣa ārya śāriputra anubhāvo veditavyaḥ? kasyaitadadhiṣṭhānaṃ
veditavyaṃ yadāryasubhūtiḥ prajñāpāramitāṃ bhāṣate? āyuṣmān śāriputra āha-tathāgatasyaiṣa
kauśika anubhāvo veditavyaḥ| tathāgatasyaitadadhiṣṭhānaṃ veditavyaṃ yadāyuṣmān subhūtiḥ
prajñāpāramitāṃ bhāṣate| atha khalvāyuṣmān subhūtiḥ śakraṃ devānāmindrametadavocat-yatkauśika
evaṃ vadasi-kasyaiṣo'nubhāvo veditavyaḥ, kasyaitadanuṣṭhānaṃ veditavyaṃ yadāryasubhūtiḥ
prajñāpāramitāṃ bhāṣate iti ? tathāgatasyaiṣa kauśika anubhāvo veditavyaḥ| tathāgatasyaitadadhiṣṭhānaṃ
veditavyaṃ yadahaṃ prajñāpāramitāṃ bhāṣe| yadapi kauśika evaṃ vadasi-prajñāpāramitā
bodhisattvena mahāsattvena kuto gaveṣitavyeti? prajñāpāramitā kauśika bodhisattvena
mahāsattvena na rūpādgaveṣitavyā nāpyanyatra rūpādgaveṣitavyā| evaṃ na vedanāyā na
saṃjñāyā na saṃskārebhyaḥ na vijñānādgaveṣitavyāḥ, nāpyanyatra vijñānādgaveṣitavyā| tatkasya
hetoḥ? tathā hi na rūpaṃ prajñāpāramitā, nāpyanyatra rūpātprajñāpāramitā| evaṃ na vedanā
na saṃjñā na saṃskārāḥ| na vijñānaṃ prajñāpāramitā, nāpyanyatra vijñānātprajñāpāramitā||

evamukte śakro devānāmindra āyuṣmantaṃ subhūtimetadavocat-mahāpāramiteyamārya subhūte yaduta
prajñāpāramitā| apramāṇapāramiteyamārya subhūte yaduta prajñāpāramitā| aparimāṇapāramiteyamārya
subhūte yaduta prajñāpāramitā| anantapāramiteyamārya subhūte yaduta prajñāpāramitā|
sthaviraḥ subhūtirāha-evametatkauśika, evametat| mahāpāramiteyaṃ kauśika yaduta prajñāpāramitā|
apramāṇapāramiteyaṃ kauśika yaduta prajñāpāramitā| aparimāṇapāramiteyaṃ kauśika yaduta
prajñāpāramitā| anantapāramiteyaṃ kauśika yaduta prajñāpāramitā| tatkasya hetoḥ? rūpamahattayā
hi kauśika mahāpāramiteyaṃ yaduta prajñāpāramitā| evaṃ vedanāsaṃjñāsaṃskārāḥ| vijñānamahattayā
hi kauśikamahāpāramiteyaṃ yaduta prajñāpāramitā| rūpāpramāṇatayā kauśika apramāṇapāramiteyaṃ
yaduta prajñāpāramitā| evaṃ vedanāsaṃjñāsaṃskārāḥ| vijñānāpramāṇatayā kauśika
apramāṇapāramiteyaṃ yaduta prajñapāramitā| rūpāparimāṇatayā kauśika aparimāṇapāramiteyaṃ
yaduta prajñāpāramitā| evaṃ vedanāsaṃjñāsaṃskārāḥ| vijñānāparimāṇatayā kauśika aparimāṇapāramiteyaṃ
yaduta prajñapāramitā| rūpānantatayā kauśika anantapāramiteyaṃ yaduta prajñāpāramitā|
evaṃ vedanāsaṃjñāsaṃskārāḥ| vijñānānantatayā kauśika anantapāramiteyaṃ yaduta prajñāpāramitā|
evaṃ mahāpāramiteti kauśika nābhiniviśate| evamapramāṇapāramiteti, evamaparimāṇapāramiteti,
evamanantapāramiteti nābhiniviśate| tasmātkauśika mahāpāramiteyam, apramāṇapāramiteyam,
aparimāṇapāramiteyam, anantapāramiteyaṃ yaduta prajñāpāramitā||

ārambaṇānantatayā kauśika anantapāramiteyaṃ yaduta prajñāpāramitā| sattvānantatayā kauśika anantapāramiteyaṃ
yaduta prajñāpāramitā| kathaṃ punaḥ kauśika ārambaṇānantatayā anantapāramiteyaṃ
yaduta prajñāpāramitā? sarvadharmāṇāṃ hi kauśika yato nānto na madhyaṃ na paryavasānamupalabhyate,
tataḥ kauśika anantapāramiteyaṃ yaduta prajñāpāramitā| anena kauśika paryāyeṇa
ārambaṇānantatayā anantapāramiteyaṃ yaduta prajñāpāramitā| punaraparaṃ kauśika yasmātsarvadharmā
anantā aparyantāḥ, na teṣāmanto vā madhyaṃ vā paryavasānaṃ vā upalabhyate, tasmātkauśika
anantapāramiteyaṃ yaduta prajñāpāramitā| tatkasya hetoḥ? rūpasya hi kauśika nānto
na madhyaṃ na paryavasānamupalabhyate| evaṃ vedanāyāḥ saṃjñāyāḥ saṃskārāṇām| vijñānasya
hi kauśika nānto na madhyaṃ na paryavasānamupalabhyate| anenāpi kauśika paryāyeṇa ārambaṇānantatayā
anantapāramiteyaṃ yaduta prajñāpāramitā||

punaraparaṃ kauśika sattvo'nanto'paryantaḥ| tatkasya hetoḥ? na hi sattvasyānto vā madhyaṃ vā
paryavasānaṃ vopalabhyate| tasmātkauśika sattvānantatayā anantapāramiteyaṃ yaduta prajñāpāramitā|
atha khalu śakro devānāmindra āyuṣmantaṃ subhūtimetadavocat-kathamāyuṣman subhūte
sattvānantatayā anantapāramiteyaṃ yaduta prajñāpāramitā? sthaviraḥ subhūtirāha-na hi kauśika
gaṇanāyogena vā gaṇanābahutvena vā sattvānantatayā anantapāramiteyaṃ yaduta prajñāpāramitā||

śakra āha-kathaṃ tarhīdānīmārya subhūte sattvānantatayā anantapāramiteyaṃ yaduta prajñāpāramitā?
sthaviraḥ subhūtirāha-tatkaṃ manyase kauśika katamasyaitaddharmasyādhivacanaṃ yaduta
sattvaḥ sattva iti? śakra āha-naitadārya subhūte dharmasyādhivacanaṃ na adharmādhivacanaṃ
yaduta sattvaḥ sattva iti| āgantukametannāmadheyaṃ prakṣiptam| avastukametannāmadheyaṃ prakṣiptam|
anātmīyametannāmadheyaṃ prakṣiptam| anārambaṇametannāmadheyaṃ prakṣiptaṃ yaduta sattvaḥ
sattva iti| sthaviraḥ subhūtirāha-tatkiṃ manyase kauśika kācidatra sattvaparidīpanā
kṛtā ? śakra āha-no hīdamārya subhūte| subhūtirāha-yatra kauśika na kācitsattvaparidīpanā
kṛtā, tatra kā sattvānantatā? sacetkauśika tathāgato'rhan samyaksaṃbuddho'nantavijñaptighoṣeṇa
gambhīranirghoṣeṇa svareṇa gaṅgānadīvālukopamān kalpānapi vitiṣṭhamānaḥ sattvaḥ sattva
iti vācaṃ bhāṣeta, api nu tatra kaścitsattva utpanno va utpatsyate vā utpadyate vā, niruddho
vā nirotsyate vā nirudhyate vā? śakra āha-no hīdamārya subhūte| tatkasya hetoḥ? ādiśuddhatvādādipariśuddhatvātsattvasya|
subhūtirāha-anenāpi kauśika paryāyeṇa evaṃ sattvānantatayā
anantapāramiteyaṃ yaduta prajñāpāramitā| evaṃ ca punaḥ kauśika sattvānantatayā prajñāpāramitānantatā
veditavyā||

atha khalu sendrakā devāḥ sabrahmakāḥ saprajāpatikāḥ sarṣinaranārīgaṇāstrirudānamudānayanti
sma-aho dharmaḥ, aho dharmaḥ, aho dharmasya dharmatā| yastathāgatasya prādurbhāvaḥ, sa āryeṇa
subhūtinā sthavireṇa subhāṣiteneha sūcyate deśyate prakāśyate prabhāvyate| tathāgataṃ
taṃ vayaṃ bhagavan bodhisattvaṃ mahāsattvamadyāgreṇa dhārayiṣyāmo yo'nayā prajñāpāramitayā
avirahito bhaviṣyati, yo'pi ca anena bodhisattvo mahāsattvaḥ prajñāpāramitāvihāreṇa vihariṣyati||

atha khalu bhagavāṃstān sendrakān sabrahmakān saprajāpatikān sarṣinaranārīgaṇānāmantrayate sma-evametaddevaputrāḥ,
evametat| yadāhaṃ devaputrā dīpaṃkarasya tathāgatasyārhataḥ samyaksaṃbuddhasyāntike
dīpavatyāṃ rājadhānyāmantarāyaṇamadhyagato'nayā prajñāpāramitayā avirahito'bhūvam,
tadāhaṃ dīpaṃkareṇa tathāgatenārhatāṃ samyaksaṃbuddhena vyākṛto'nuttarāyāṃ samyaksaṃbodhau-bhaviṣyasi
tvaṃ māṇava anāgate'dhvani asaṃkhyeyaiḥ kalpaiḥ śākyamunirnāma tathāgato'rhan
samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ
śāstā devānāṃ ca manuṣyānāṃ ca buddho bhagavāniti| atha khalu te devaputrā bhagavantametadavocan-āścaryaṃ
bhagavan, paramāścaryaṃ sugata| yāvadiyaṃ prajñāpāramitā bodhisattvānāṃ mahāsattvānāṃ
sarvajñatāyā āhārikā anuparigrāhikā ceti||

āryāṣṭasāhasrikāyāṃ prajñāpāramitāyāṃ śakraparivarto nāma dvitīyaḥ||

