atha khalvāyuṣmān subhūtirbhagavantametadavocat-kiṃ punarbhagavan prathamacittotpādena bodhisattvo
mahāsattvo'nuttarāṃ samyaksaṃbodhimabhisaṃbudhyate, utāho paścimacittotpādena bodhisattvo
mahāsattvo'nuttarāṃ samyaksaṃbodhimabhisaṃbudhyate? paurvako bhagavaṃścittotpādaḥ paścimakena
cittotpādena asamavahitaḥ, paścimakaścittotpādaḥ paurvakeṇa cittotpādena asamavahitaḥ|
kathaṃ bhagavan bodhisattvasya mahāsattvasya kuśalamūlānāmupacayo bhavati? evamukte
bhagavānāyuṣmantaṃ subhūtimetadavocat-tatkiṃ manyase subhūte tailapradyotasya jvalato'rciṣā
prathamābhinipātena sā vartirdagdhā, utāho paścimābhinipātenārciṣā sā vartirdagdhā? subhūtirāha-no
hīdaṃ bhagavan| na hi bhagavan arciṣā prathamābhinipātena sā vartirdagdhā| na
ca prathamābhinipātamanāgamya arciṣā sā vartirdagdhā| na ca bhagavan paścimābhinipātenārciṣā
sā vartirdagdhā, na ca paścimābhinipātamanāgamya arciṣā sā vartirdagdhā| bhagavānāha-tatkiṃ
manyase subhūte api nu sā vartirdagdhā? subhūtirāha-dagdhā bhagavan, dagdhā sugata|
bhagavānāha-evameva subhūte na ca prathamacittotpādena bodhisattvo mahāsattvo'nuttarāṃ samyaksaṃbodhimabhisaṃbudhyate,
na ca prathamacittotpādamanāgamya anuttarāṃ samyaksaṃbodhimabhisaṃbudhyate|
na ca paścimacittotpādena anuttarāṃ samyaksaṃbodhimabhisaṃbudhyate, na ca paścimacittotpādamanāgamya
anuttarāṃ samyaksaṃbodhimabhisaṃbudhyate| na ca taiścittopādairna
cānyatra tebhyaścittotpādebhyo'bhisaṃbudhyate| abhisaṃbudhyate ca bodhisattvo mahāsattvo'nuttarāṃ
samyaksaṃbodhim||

evamukte āyuṣmān subhūtirbhagavantametadavocat-gambhīro'yaṃ bhagavan pratītyasamutpādaḥ| na
ca nāma bhagavan prathamacittotpādenaiva bodhisattvo mahāsattvo'nuttarāṃ samyaksaṃbodhimabhisaṃbudhyate,
na ca nāma prathamacittotpādamanāgamya anuttarāṃ samyaksaṃbodhimabhisaṃbudhyate|
na ca nāma paścimacittotpādenaiva bodhisattvo mahāsattvo'nuttarāṃ samyaksaṃbodhimabhisaṃbudhyate,
na ca nāma paścimacittotpādamanāgamya anuttarāṃ samyaksaṃbodhimabhisaṃbudhyate,
na ca nāma taiścittotpādairna cānyatra tebhyaścittotpādebhyo'bhisaṃbudhyate| abhisaṃbudhyate
ca bodhisattvo mahāsattvo'nuttarāṃ samyaksaṃbodhim||

evamukte bhagavānāyuṣmantaṃ subhūtimetadavocat-tatkiṃ manyase subhūte yaccittaṃ niruddham, api
nu tatpunarutpatsyate? subhūtirāha-no hīdaṃ bhagavan| bhagavānāha-taktiṃ manyase subhūte
yaccittamanutpannam, api nu tannirodhadharmi? āha-nirodhadharmi bhagavan| bhagavānāha-tatkiṃ
manyase subhūte yannirodhadharmi, api nu tannirotsyate? āha-no hīdaṃ bhagavan| bhagavānāha-tatkiṃ
manyase subhūte yaccittamanutpannam, api nu tannirodhadharmi? āha-no hīdaṃ bhagavan|
bhagavānāha-tatkiṃ manyase subhūte yannirodhadharmi, api nu tannirotsyate? āha-no
hīdaṃ bhagavan| bhagavānāha-tatkiṃ manyase subhūte yaccittamanutpādānirodhadharmi, api nu
tannirotsyate? āha-no hīdaṃ bhagavan| bhagavānāha-tatkiṃ manyase subhūte yo dharmaḥ prakṛtyā
svabhāvaniruddha eva, sa dharmo nirotsyate? āha-no hīdaṃ bhagavan| bhagavānāha-tatkiṃ manyase
subhūte yā dharmāṇāṃ dharmatā sā nirotsyate? āha-no hīdaṃ bhagavan| bhagavānāha-tatkiṃ
manyase subhūte tathaiva sthāsyati yathā tathatā? āha-tathaiva bhagavan sthāsyati yathā
tathatā| bhagavānāha-tatkiṃ manyase subhūte yadi tathaiva sthāsyati yathā tathatā, tadā
mā kuṭasthā bhūt? āha-no hīdaṃ bhagavan| bhagavānāha-tatkiṃ manyase subhūte gambhīrā tathatā?
āha-gambhīrā bhagavan| bhagavānāha-tatkiṃ manyase tathatāyāṃ cittam? āha-no hīdaṃ bhagavan|
bhagavānāha-tatkiṃ manyase subhūte cittaṃ tathatā? āha-no hīdaṃ bhagavan|

bhagavānāha-tatkiṃ manyase subhūte anyattathatāyāścittam? āha-no hīdaṃ bhagavan| bhagavānāha-samanupaśyasi
tvaṃ subhūte tathatām? āha-no hīdaṃ bhagavan| bhagavānāha-tatkiṃ manyase subhūte
ya evaṃ carati sa gambhīre carati? āha-yo bhagavan evaṃ carati, sa na kvaciccarati|
tatkasya hetoḥ? tathā hyasya te samudācārā na pravartante, na samudācaranti| bhagavānāha-yaḥ
subhūte bodhisattvo mahāsattvaḥ prajñāpāramitāṃ carati, sa kva carati? āha-carati bhagavan
paramārthe| bhagavānāha-tatkiṃ manyase subhūte yo bodhisattvo mahāsattvaḥ paramārthe carati,
sa nimitte carati? āha-no hīdaṃ bhagavan| bhagavānāha-tatkiṃ manyase subhūte api nu
tasya nimittamavibhāvitam? āha-no hīdaṃ bhagavan| bhagavānāha-tatkiṃ manyase subhūte api
nu bodhisattvasya mahāsattvasya prajñāpāramitāyāṃ carato nimittaṃ vibhāvitaṃ bhavati? subhūtirāha-na
sa bhagavan bodhisattvo mahāsattva evaṃ prayujyate-kathamahaṃ bodhisattvacaryāṃ
carannihaiva nimittaprahāṇamanuprāpnuyāmiti| sacetpunaranuprāpnuyāt, apratipūrṇaiḥ sarvabuddhadharmaiḥ
śrāvako bhavet| etattadbhagavan bodhisattvasya mahāsattvasyopāyakauśalyaṃ yat,
tacca nimittaṃ jānāti, yallakṣaṇaṃ yannimittamānimitte ca parijayaṃ karoti||

atha khalvāyuṣmān śāriputra āyuṣmantaṃ subhūtimetadavocat-ya āyuṣman subhūte bodhisattvo mahāsattvaḥ
svapnāntaragatastrīṇi vimokṣamukhāni bhāvayati-śūnyatāmānimittamapraṇihitaṃ ca, api
nu tasya prajñāpāramitā vivardhate? subhūtirāha-sacedāyuṣman śāriputra divasabhāvanayā
vivardhate, evaṃ svapnāntaragatasyāpi vivardhate| tatkasya hetoḥ? avikalpo hi āyuṣman śāriputra
svapnaśca divasaścokto bhagavatā| sacedāyuṣman śāriputra bodhisattvo mahāsattvaḥ prajñāpāramitālābhī
divase divase prajñāpāramitāyāṃ carati, tato'sya prajñāpāramitābhyāsataḥ
svapnāntaragatasyāpi bodhisattvasya mahāsattvasya prajñāpāramitāvaipulyena bhavitavyam| śāriputra
āha-yatpunarayuṣman subhūte strī vā puruṣo vā svapnāntaragataḥ karma śubhamaśubhaṃ
vā karoti, kiṃ bhavati tasya karmaṇa ācayo vā upacayo vā? subhūtirāha-yathā svapnopamāḥ sarvadharmā
uktā bhagavatā, tathā na tasya karmaṇo bhavatyācayo vā upacayo vā| atha punarāyuṣman
śāriputra sa puruṣaḥ prativibuddhaḥ san vikalpayan hatasaṃjñāmutpādayati, bhavati tasya
karmaṇa ācayo vā upacayo vā| kathaṃ ca āyuṣman śāriputra vikalpayan hatasaṃjñāmutpādayati?
sacetsvapnāntaragataḥ prāṇātipātaṃ kṛtvā prativibuddhaḥ sannevaṃ vikalpayati-aho hataḥ,
sādhu hataḥ, suṣṭhu hataḥ, mayā hataḥ, ityevaṃ vikalpayan hatasaṃjñāmutpādayati| śāriputra
āha-sacedāyuṣman subhūte sa puruṣaḥ prativibuddhaḥ san vikalpayan hatasaṃjñāmutpādayati-aho
hataḥ, sādhu hataḥ,

suṣṭhu hataḥ, mayā hata iti, bhavati tasya karmaṇa ācayo vā upacayo vā? buddho bhagavānapi vikalpayan
kṣayasaṃjñāmutpādayati| tasyāpi karmaṇa ācayo vā upacayo vā bhavet? subhūtirāha-no
hīdamāyuṣman śāriputra| tatkasya hetoḥ? sarvakalpavikalpaprahīṇo hi tathāgataḥ| tadyathāpi
nāma ākāśameva āyuṣman śāriputra nānārambaṇaṃ karmotpadyate, nānārambaṇaṃ cittamutpadyate|
tasmāttarhyāyuṣman śāriputra sārambaṇameva karmotpadyate, na anārambaṇam| sārambaṇameva
cittamutpadyate, na anārambaṇam| dṛṣṭaśrutamatavijñāteṣvāyuṣman śāriputra dharmeṣu buddhiḥ
pravartate| tatra kācidbuddhiḥ saṃkleśaṃ parigṛhṇāti, kācidbuddhirvyavadānaṃ parigṛhṇāti|
tasmāttarhi āyuṣman śāriputra sārambaṇaiva cetanotpadyate na anārambaṇā, sārambaṇameva
karmotpadyate na anārambaṇam| śāriputra āha-yadāyuṣman subhūte sarvārambaṇāni viviktāni ākhyātāni
bhagavatā, tadā kasmādāyuṣman subhūte sārambaṇaiva cetanotpadyate na anārambaṇā?
subhūtirāha-nimittīkṛtya āyuṣman śāriputra vidyamānamevārambaṇamārambaṇīkṛtya sārambaṇaiva
cetanotpadyate, na anārambaṇā| cetanāpyāyuṣman śāriputra viviktā, nimittamapi viviktam| evamavidyāpratyayāḥ
saṃskārā api viviktāḥ, saṃskārapratyayaṃ vijñānamapi, yāvajjātipratyayaṃ
jarāmaraṇamapi viviktam| evameva āyuṣman śāriputra sarvārambaṇāni viviktāni| nimittena viviktā
cetanā lokavyavahāramupādāyotpadyata iti||

śāriputra āha-yadāyuṣman subhūte bodhisattvo mahāsattvaḥ svapnāntaragato dānaṃ dadyāt, tacca
dānamanuttarāyāṃ samyaksaṃbodhau pariṇāmayati| pariṇāmitaṃ kiṃ taddānaṃ vaktavyam? subhūtirāha-ayamāyuṣman
śāriputra maitreyo bodhisattvo mahāsattvaḥ saṃmukhībhūtaḥ| eṣa tathāgatena
vyākṛto'nuttarāyāṃ samyaksaṃbodhau| eṣo'trārthe kāyasākṣī| eṣa praṣṭavyaḥ| eṣa enamarthaṃ
visarjayiṣyati| atha khalvāyuṣmān śāriputro maitreyaṃ bodhisattvaṃ mahāsattvametadavocat-ayamāyuṣman
maitreya subhūtiḥ sthavira evamāha-mayaṃ maitreyo bodhisattvo mahāsattvaḥ| eṣa
enamarthaṃ visarjayiṣyatīti| visarjaya āyuṣmannajita enamartham| atha khalu maitreyo bodhisattvo
mahāsattva āyuṣmantaṃ subhūtimetadavocat-yadāyuṣmān subhūtirevamāha-ayaṃ maitreyo
bodhisattvo mahāsattvaḥ| eṣa enamarthaṃ visarjayiṣyatīti| kiṃ punarāyuṣman subhūte yadetannāmadheyaṃ
maitreya iti? etadenamarthaṃ visarjayiṣyati, uta rūpaṃ visarjayiṣyati, uta vedanā
saṃjñā saṃskārāḥ, atha vijñānaṃ visarjayiṣyati, utāho varṇo visarjayiṣyati, atha saṃsthānaṃ
visarjayiṣyati, utāho yā rūpasya śūnyatā, sā visarjayiṣyati? evaṃ yā vedanāyāḥ saṃjñāyāḥ
saṃskārāṇām, yā vijñānasya śūnyatā, sā visarjayiṣyati? yā khalu punarāyuṣman subhūte
rūpasya śūnyatā, na sā pratibalā visarjayitum| evaṃ vedanāyāḥ saṃjñāyāḥ saṃskārāṇām| yā khalu
punarāyuṣman subhūte vijñānasya śūnyatā, na sā pratibalā visarjayitum| tamapyahamāyuṣman
subhūte dharmaṃ na samanupaśyāmi, yo dharmo visarjayet| tamapyahaṃ dharmaṃ na samanupaśyāmi,
yo dharmo visarjayitavyaḥ| tamapyahaṃ dharmaṃ na samanupaśyāmi, yena dharmeṇa visarjayet|
tamapyahaṃ dharmaṃ na samanupaśyāmi, yo dharmo vyākṛto'nuttarāyāṃ samyaksaṃbodhau|

atha khalvāyuṣmān śāriputro maitreyaṃ bodhisattvaṃ mahāsattvametadavocat-kaccitpunarāyuṣman
maitreya tvayā ete dharmā evaṃ sākṣātkṛtāḥ, yathainān vācā bhāṣase? maitreya āha-na mayā āyuṣman
śāriputra ete dharmā evaṃ sākṣātkṛtāḥ, yathainān vācā bhāṣe| evamapyahamenānāyuṣman
śāriputra dharmānna vedmi, nopalabhe, na samanupaśyāmi, yathā vācā bhāṣe, cittena vā cintayāmi|
api tu khalu punarāyuṣman śāriputra na kāyena spṛśyeta, na vācā bhāṣyeta, na manasā
samanvāhriyeta| evaṃsvabhāvāḥ sarve dharmā asvabhāvatvāt| atha khalvāyuṣmataḥ śāriputrasyaitadabhūt-gambhīraprajño
batāyaṃ maitreyo bodhisattvo mahāsattvaḥ, yathāpi nāma dīrgharātraṃ
prajñāpāramitāyāṃ caritāvī nirdiśati||

atha khalu bhagavānāyuṣmantaṃ śāriputramāmantrayate sma-kutaste śāriputra etadabhūt-gambhīraprajño
batāyaṃ maitreyo bodhisattvo mahāsattva iti? samanupaśyasi tvaṃ śāriputra taṃ dharmaṃ
yena dharmeṇa samanvāgato'rhanniti prabhāvyate? śāriputra āha-na hyetadbhagavan| bhagavānāha-evameva
śāriputra bodhisattvasya mahāsattvasya prajñāpāramitāyāṃ carato naivaṃ bhavati-ayaṃ
dharmo vyākṛto'nuttarāyāṃ samyaksaṃbodhau, ayaṃ dharmo vyākariṣyate'nuttarāyāṃ samyaksaṃbodhau,
ayaṃ dharmo vyākriyate'nuttarāyāṃ samyaksaṃbodhau, ayaṃ dharmo'nuttarāṃ samyaksaṃbodhimabhisaṃbhotsyate|
evaṃ caran bodhisattvo mahāsattvaścarati prajñāpāramitāyām| sa
carannotrasyati, na saṃtrasyati, na saṃtrāsamāpadyate| labdhabalādhānatvānnāhaṃ nābhisaṃbhotsya
ityevaṃ yogamāpadyate| sacedevaṃ carati, carati prajñāpāramitāyām||

punaraparaṃ śāriputra vyālakāntāramadhyagatena bodhisattvena mahāsattvena notrasitavyam, na
saṃtrasitavyam, na saṃtrāsamāpattavyam| tatkasya hetoḥ? tathā hi tena bodhisattvena mahāsattvena
sarvaṃ parityaktavyaṃ sarvasattvānāmarthāya| tenaivaṃ cittamutpādayitavyam-yadi cenmāṃ
vyālā bhakṣayeyuḥ, tebhya eva taddānaṃ dattaṃ bhavatu| mama ca dānapāramitāparipūrirbhaviṣyati|
anuttarā ca me samyaksaṃbodhirāsannībhaviṣyati| tathā ca kariṣyāmi, yathā me anuttarāṃ
samyaksaṃbodhimabhisaṃbuddhasya sataḥ tiryagyonigatāḥ sattvāḥ sarveṇa sarvaṃ sarvathā
sarvaṃ sarvatra me buddhakṣetre na bhaviṣyanti, na prajñāsyante, divyopabhogaparibhogāśca
bhaviṣyantīti||

punaraparaṃ śāriputra corakāntāramadhyagatena bodhisattvena mahāsattvena notrasitavyam, na saṃtrasitavyam,
na saṃtrāsamāpattavyam| tatkasya hetoḥ? sarvasvaparityāgakuśalābhiratā hi bodhisattvā
mahāsattvā bhavanti| utsṛṣṭakāyenāpi ca bodhisattvena mahāsattvena bhavitavyaṃ
parityaktasarvapariṣkāropakaraṇena| tenaivaṃ cittamutpādayitavyam-sacenmama sattvāḥ sarvapariṣkāropakaraṇāni
hareyuḥ, tebhya eva taddānaṃ dattaṃ bhavatu| yadi cenmāṃ kecijjīvitādvyaparopayeyuḥ,
tatra na mayā vyāpādakrodharoṣā utpādayitavyāḥ| teṣāmapi ca mayā na kāyena na
vācā na manasā aparāddhavyam| evaṃ ca me tasmin samaye dānapāramitā ca śīlapāramitā ca kṣāntipāramitā
ca paripūriṃ gamiṣyati| anuttarā ca me samyaksaṃbodhirabhyāsannībhaviṣyati|
tathā ca kariṣyāmi, tathā ca pratipatsye, yathā anuttarāṃ samyaksaṃbodhimabhisaṃbuddhasya
sataścorakāntārāṇyapi tasmin buddhakṣetre sarveṇa sarvaṃ sarvathā sarvaṃ na bhaviṣyanti, na
prajñāsyante| tathā ca buddhakṣetrapariśuddhaye vyāpatsye, yathā me anuttarāṃ samyaksaṃbodhimabhisaṃbuddhasya
satastasmin buddhakṣetre ete cānye ca doṣāḥ sarveṇa sarvaṃ sarvathā
sarvaṃ na bhaviṣyanti, na prajñāsyante||

punaraparaṃ śāriputraṃ pānīyakāntāramadhyagatena bodhisattvena mahāsattvena notrasitavyaṃ na
saṃtrasitavyaṃ na saṃtrāsamāpattavyam| tatkasya hetoḥ? asaṃtrastānutrastadharmāṇo hi bodhisattvā
mahāsattvā bhavanti| evaṃ cānena cittamutpādayitavyam-sarvasattvānāṃ mayā sarvatṛṣṇācchedāya
śikṣitavyam| na ca bodhisattvena mahāsattvenotrasitavyam, na saṃtrasitavyam, na
saṃtrāsamāpattavyam| sacedahaṃ tṛṣṇayā kālaṃ kariṣyāmi, pretaloke mamopapattirbhaviṣyatīti|
api tu khalu punaḥ sarvasattvānāmantike mahākaruṇācittamutpādayitavyam-aho bata alpapuṇyā
amī sattvāḥ, yadeteṣāṃ loke evaṃrūpāṇi pānīyakāntārāṇi prajñāyante| tathā punarahaṃ kariṣyāmi,
tathā pratipatsye, yathā me anuttarāṃ samyaksaṃbodhimabhisaṃbuddhasya satastasmin
buddhakṣetre sarveṇa sarvaṃ sarvathā sarvaṃ pānīyakāntārāṇi na bhaviṣyanti, na prajñāsyante|
tathā ca sarvasattvān puṇyaiḥ saṃniyokṣye, yathā aṣṭāṅgopetapānīyalābhino'mī bhaviṣyanti|
tathā ca dṛḍhaṃ vīryamārapsye sarvasattvānāṃ kṛtaśaḥ, yathā vīryapāramitā ca me tasmin
samaye paripūriṃ gamiṣyatīti||

punaraparaṃ śāriputra bubhukṣākāntāramadhyagatena bodhisattvena mahāsattvena notrasitavyaṃ na
saṃtrasitavyaṃ na saṃtrāsamāpattavyam| evaṃ cānena saṃnāhaḥ saṃnāhyaḥ-tathā dṛḍhaṃ vīryamārapsye,
tathā ca svaṃ buddhakṣetraṃ pariśodhayiṣyāmi, yathā me anuttarāṃ samyaksaṃbodhimabhisaṃbuddhasya
satastasmin buddhakṣetre evaṃrūpāṇi bubhukṣākāntārāṇi sarveṇa sarvaṃ sarvathā
sarvaṃ na bhaviṣyanti, na prajñāsyante| sukhitā eva te sattvā bhaviṣyanti sukhasamaṅginaḥ
sarvasukhasamarpitāḥ| tathā ca kariṣyāmi, yathā teṣāṃ sattvānāṃ yo ya evābhiprāyo bhaviṣyati,
yadyadevākāṅkṣiṣyanti manasā, tattadeva prādurbhaviṣyati tadyathāpi nāma devānāṃ
trāyastriṃśānāṃ manasaiva sarvamutpadyate, yathā teṣāṃ sattvānāṃ manasaiva sarvaṃ prādurbhaviṣyati,
manasā sarvamutpatsyate, tathā dṛḍhaṃ vīryamārapsye| yathā teṣāṃ sattvānāṃ dhārmikā
abhiprāyāḥ paripūriṃ gamiṣyanti, avaikalyaṃ ca jīvitapariṣkāraiḥ sarvasattvānāṃ bhaviṣyati
sarvathā sarvataḥ sarvadā, tathā ca svacittapariśuddhaye vyāyaṃsye sarvasattvānāṃ kṛtaśaḥ,
yathā dhyānapāramitā ca me tasmin samaye paripūriṃ gamiṣyatīti||

punaraparaṃ śāriputra vyādhikāntāramadhyagatena bodhisattvena mahāsattvena notrasitavyaṃ na
saṃtrasitavyaṃ na saṃtrāsamāpattavyam| evaṃ cānenopaparīkṣitavyaṃ cintayitavyaṃ tulayitavyam-neha
sa kaściddharmo yo vyādhyā bādhyate, nāpi sa kaściddharmo yo vyādhirnāma| evaṃ tena
śūnyatā pratyavekṣitavyā| na cotrasitavyaṃ na saṃtrasitavyaṃ na saṃtrāsamāpattavyam| na
ca śāriputra bodhisattvena mahāsattvenaivaṃ cittamutpādayitavyam-cireṇānuttarāṃ samyaksaṃbodhimabhisaṃbhotsye
iti notrasitavyaṃ na saṃtrasitavyaṃ na saṃtrāsamāpattavyam| tatkasya hetoḥ?
yo hi cittakṣaṇaḥ, iyatī saiṣā apūrvā koṭiryaduta akoṭiḥ| evaṃ tena bodhisattvena mahāsattvena
[na] duṣkarasaṃjñotpādayitavyā-bahvī dīrghā caiṣā apūrvā koṭiriti, ekacittakṣaṇasamāyuktā
hyeṣā apūrvā koṭiryaduta akoṭiḥ| evaṃ śāriputra bodhisattvena mahāsattvena cireṇānuttarāṃ
samyaksaṃbodhimabhisaṃbhotsye iti notrasitavyaṃ na saṃtrasitavyaṃ na saṃtrāsamāpattavyam|
yaḥ khalu punaḥ śāriputra bodhisattvo mahāsattva ebhyaścānyebhyaśca dṛṣṭaśrutamatavijñātebhyo
bhayabhairavebhyo notrasyati na saṃtrasyati na saṃtrāsamāpadyate, jñātavyamidaṃ
śāriputra bhavyo'yaṃ kulaputro vā kuladuhitā vā anuttarāṃ samyaksaṃbodhimabhisaṃboddhumiti|
evaṃ ca śāriputra bodhisattvena mahāsattvena mahāsaṃnāhaḥ saṃnaddhavyaḥ-tathā kariṣyāmi,
tathā dṛḍhaṃ vīryamārapsye, yathā me anuttarāṃ samyaksaṃbodhimabhisaṃbuddhasya satastasmin
buddhakṣetre sarvasattvānāṃ sarveṇa sarvaṃ sarvathā sarvaṃ sarvavyādhayo na bhaviṣyanti,
na prajñāsyante| tathā kariṣyāmi, yathā tathāgatānāmuktavādī yathoktakārī ca bhaviṣyāmi|
tathā ca prajñāpāramitāyāṃ parijayaṃ kariṣyāmi sarvasattvānāṃ kṛtaśaḥ, yathā prajñāpāramitāpi
me tasmin samaye paripūriṃ gamiṣyatīti||

atha khalu tatra parṣadi anyatarā strī saṃnipatitā saṃniṣaṇṇābhūt| sā utthāyāsanādekāṃsamuttarāsaṅgaṃ
kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya
bhagavantametadavocat-ahaṃ bhagavan atra sthāne notrasiṣyāmi, na saṃtrasiṣyāmi, na saṃtrāsamāpatsye|
anutrastā ca asaṃtrastā ca sarvasattvebhyo dharmaṃ deśayiṣyāmīti| atha khalu
bhagavāṃstasyāṃ velāyāṃ suvarṇavarṇasmitaṃ prādurakarot| tadanantāparyantān lokadhātūnābhayā
spharitvā yāvadbrahmalokamabhyudgamya punareva pratyudāvṛtya bhagavantaṃ triḥ pradakṣiṇīkṛtya
bhagavata eva mūrdhni antaradhīyata| samanantaraṃ prāduṣkṛte ca bhagavatā tasmin
smite atha khalu sā strī suvarṇapuṣpāṇi gṛhītvā bhagavantaṃ suvarṇapuṣpairabhyavākiradabhiprākirat|
atha khalu tāni suvarṇapuṣpāṇyasaktāni antarīkṣe vihāyasi sthitānyabhūvan||

atha khalvāyuṣmānānanda utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ
pratiṣṭhāpya yena bhagavāṃstenāñjaliṃ praṇamya bhagavantametadavocat-ko bhagavan hetuḥ,
kaḥ pratyayaḥ smitasya prāduṣkaraṇāya? nāhetukaṃ nāpratyayaṃ tathāgatā arhantaḥ samyaksaṃbuddhāḥ
smitaṃ prāduṣkurvanti| evamukte bhagavānāyuṣmantamānandametadavocat-iyamānanda gaṅgadevā
bhaginī anāgate'dhvani suvarṇapuṣpo nāma tathāgato bhaviṣyati arhan samyaksaṃbuddho
vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ
ca| buddho bhagavālloka utpatsyate, tārakopame kalpe'nuttarāṃ samyaksaṃbodhimabhisaṃbhotsyate|
seyamānanda gaṅgadevā bhaginī strībhāvaṃ vivartya puruṣabhāvaṃ pratilabhya itaścyutvā
akṣobhyasya tathāgatasyārhataḥ samyaksaṃbuddhasya buddhakṣetre abhiratyāṃ lokadhātāvupapatsyate|
tatra copapannā akṣobhyasya tathāgatāsyārhataḥ samyaksaṃbuddhasyāntike brahmacaryaṃ
cariṣyati| tataścyutā satī buddhakṣetrādbuddhakṣetraṃ saṃkramiṣyati avirahitā tathāgatadarśanena|
tato'pi buddhakṣetrādbuddhakṣetrāṇi saṃkramiṣyati| yānyavirahitāni bhaviṣyanti
buddhairbhagavadbhistatra tatra saṃkramiṣyati| tadyathāpi nāma ānanda rājā cakravartīṃ
prāsādātprāsādaṃ saṃkrāmet, sa yāvajjīvaṃ pādatalābhyāṃ dharaṇītalaṃ nākrāmet, sa yāvanmaraṇāvasthāyāṃ
bhūmitalaṃ pabhdyāmanākramya kālaṃ kuryāt, evameva ānanda iyaṃ gaṅgadevā bhaginī
buddhakṣetraṃ saṃkramiṣyati| tatra ca avirahitā bhaviṣyati buddharbhagavadbhiryāvannānuttarāṃ
samyaksaṃbodhimabhisaṃbudhyate||

atha khalvāyuṣmata ānandasyaitadabhūt-ye tatrākṣobhyasya tathāgatāsyārhataḥ samyaksaṃbuddhasyāntike
bodhisattvā mahāsattvā bhaviṣyanti, tathāgatasaṃnipāta eva sa veditavyaḥ| atha khalu
bhagavānāyuṣmata ānandasya imamevaṃrūpaṃ cetasaiva cetaḥparivitarkamājñāya āyuṣmantamānandametadavocat-evametadānanda,
evametat| uttīrṇapaṅkāste bodhisattvā mahāsattvāḥ, ye akṣobhyasya
tathāgatasyārhataḥ samyaksaṃbuddhasya buddhakṣetre brahmacaryaṃ caranti| bodhipariniṣpatyupagatāste
ānanda bodhisattvā mahāsattvā veditavyāḥ| tasya khalu punarānanda suvarṇapuṣpasya
tathāgatasyārhataḥ samyaksaṃbuddhasya na pramāṇabaddhaḥ śrāvakasaṃgho bhaviṣyati|
tatkasya hetoḥ? tāvanto hyānanda tatra śrāvakā bhaviṣyanti yeṣāṃ nāsti pramāṇam| api tvaprameyā
asaṃkhyeyā ityevaṃ saṃkhyāṃ gamiṣyanti| tena khalu punarānanda kālena tena samayena
tasmin buddhakṣetre na vyālakāntārāṇi bhaviṣyanti, na caurakāntārāṇi na pānīyakāntārāṇi
na vyādhikāntārāṇi na durbhikṣakāntārāṇi bhaviṣyanti| etāni cānyāni ca ānanda asātakāntārāṇi
tasmin buddhakṣetre sarveṇa sarvaṃ sarvathā sarvaṃ na bhaviṣyanti, na prajñāsyante| suvarṇapuṣpasya
khalu punarānanda tathāgatasyārhataḥ samyaksaṃbuddhasya anuttarāṃ samyaksaṃbodhimabhisaṃbuddhasya
imānyevaṃrūpāṇi bhayabhairavakāntārāṇi sarveṇa sarvaṃ sarvathā sarvaṃ
tadānīṃ na bhaviṣyanti, na prajñāsyante||

evamukte āyuṣmānānando bhagavantametadavocat-anayā bhagavan gaṅgadevayā bhaginyā katamasya tathāgatasyāntike
prathamacittotpādakuśalamūlamavaropitamanuttarāyāṃ samyaksaṃbodhau? evamukte
bhagavānāyuṣmantamānandametadavocat-anayā ānanda gaṅgadevayā bhaginyā dīpaṃkarasya tathāgatasyārhataḥ
samyaksaṃbuddhasyāntike prathamacittotpādakuśalamūlamavaropitam, anuttarāyāṃ
samyaksaṃbodhau pariṇāmitaṃ ca| sa ca dīpaṃkarastathāgato'rhan samyaksaṃbuddhaḥ suvarṇapuṣpairevāvakīrṇo'nuttarāṃ
samyaksaṃbodhiṃ prārthayamānayā| yadā mayā pañcabhirutpalairdīpaṃkarastathāgato'rhan
samyaksaṃbuddho'vakīrṇaḥ, anutpattikeṣu ca mayā dharmeṣu kṣāntiḥ pratilabdhā,
tato'haṃ dīpaṃkareṇa tathāgatenārhatā samyaksaṃbuddhena vyākṛto'nuttarāyāṃ samyaksaṃbodhau-bhaviṣyasi
tvaṃ māṇavaka anāgate'dhvani śākyamunirnāma tathāgato'rhan samyaksaṃbuddho
vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ
ca buddho bhagavāniti| tadā etasyā bhaginyā mama vyākaraṇaṃ śrutvā evaṃ cittamudapādi-aho
bata ahamapyevaṃ vyākriyeya anuttarāyāṃ samyaksaṃbodhau yathāyaṃ māṇavako vyākṛto'nuttarāyāṃ
samyaksaṃbodhau| evaṃ ca ānanda etasyā bhaginyā dīpaṃkarasya tathāgatasyārhataḥ
samyaksaṃbuddhasyāntike prathamacittotpādakuśalamūlamavaropitamabhūdanuttarāyāṃ samyaksaṃbodhau|
evamukte āyuṣmānānando bhagavantametadavocat-kṛtaparikarmā bateyaṃ bhagavan kṛtaparyantā
gaṅgadevā bhaginī vyākṛtā anuttarāyāṃ samyaksaṃbodhau| evamukte bhagavānāyuṣmantamānandametadavocat-evametadānanda,
evametat yathā vadasi-kṛtaparikarmā bateyaṃ kṛtaparyantā
gaṅgadevā bhaginī vyākṛtā anuttarāyāṃ samyaksaṃbodhāviti||

āryāṣṭasāhasrikāyāṃ prajñāpāramitāyāṃ gaṅgadevībhaginīparivarto nāma ekonaviṃśatitamaḥ||

