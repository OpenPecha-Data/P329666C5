|

atha khalu bhagavān punarapyāyuṣmantamānandamāmantrayate sma-yasmin khalu punarānanda samaye
bodhisattvo mahāsattvaḥ prajñāpāramitāyāṃ śikṣate, prajñāpāramitāyāṃ yogamāpadyate, prajñāpāramitāṃ
bhāvayati, tasmin ānanda samaye ye trisāhasramahāsāhasre lokadhātau mārāḥ pāpīyāṃsaḥ,
te sarve saṃśayitā bhavanti-kimayaṃ bodhisattvo mahāsattvo'ntarā bhūtakoṭiṃ sākṣātkariṣyati
śrāvakabhūmau vā pratyekabuddhabhūmau vā, utāho anuttarāṃ samyaksaṃbodhimabhisaṃbhotsyate
iti| punaraparamānanda tasmin samaye mārāḥ pāpīyāṃsaḥ śokaśalyaviddhā bhavanti yasmin
samaye bodhisattvo mahāsattvaḥ prajñāpāramitāvihāreṇa viharati| punaraparamānanda yasmin
samaye bodhisattvo mahāsattvaḥ prajñāpāramitāyāṃ carati, prajñāpāramitāyāṃ yogamāpadyate,
prajñāpāramitāṃ bhāvayati, tasmin samaye mārāḥ pāpīyāṃso bodhisattvasya mahāsattvasya
viheṭhāmupasaṃharanti, bhayaṃ saṃjanayanti, ulkāpātān diśi diśyutsṛjanti, digdāhānupadarśayanti-apyeva
nāma ayaṃ bodhisattvo mahāsattvo'valīyeta vā romaharṣo vā asya bhavet, yenāsyaikacittotpādo'pi
kṣīyeta anuttarāyāṃ samyaksaṃbodheriti| tatra ānanda na sarvasya bodhisattvasya
mahāsattvasya māraḥ pāpīyānupasaṃkrāmati viheṭhanābhiprāyaḥ, api tu kasyacidupasaṃkrāmati,
kasyacinnopasaṃkrāmati||

ānanda āha-kiyadrūpasya bhagavan bodhisattvasya mahāsattvasya upasaṃkrāmati māraḥ pāpīyān viheṭhanābhiprāyaḥ?
bhagavānāha-yena ānanda bodhisattvena mahāsattvena pūrvāntataḥ prajñāpāramitāyāṃ
bhāṣyamāṇāyāmadhimukticittaṃ notpāditaṃ bhavati, asya ānanda bodhisattvasya mahāsattvasya
māraḥ pāpīyānupasaṃkrāmati viheṭhanābhiprāyaḥ, avatāraṃ cāsya labhate||

punaraparamānanda yo bodhisattvo mahāsattvo gambhīrāyāṃ prajñāpāramitāyāṃ bhāṣyamāṇāyāṃ saṃśayaprāpto
bhavati, vimatimutpādayati-syādveyaṃ prajñāpāramitā, evaṃ na vā syāditi, asyāpyānanda
bodhisattvasya mahāsattvasya māraḥ pāpīyānupasaṃkrāmati viheṭhanābhiprāyaḥ, avatāraṃ
cāsya labhate||

punaraparamānanda yo bodhisattvo mahāsattvaḥ kalyāṇamitravirahito bhavati, pāpamitraparigṛhītaśca
bhavati, sa gambhīrāṇi gambhīrāṇi sthānāni prajñāpāramitāyāṃ bhāṣyamāṇāyāṃ na śṛṇoti,
aśṛṇvanna jānāti, ajānanna paripṛcchati-kathaṃ prajñāpāramitā bhāvayitavyeti, asyāpyānanda
bodhisattvasya mahāsattvasya māraḥ pāpīyānupasaṃkrāmati viheṭhanābhiprāyaḥ, avatāraṃ cāsya
labhate||

punaraparamānanda yo bodhisattvo mahāsattvo'saddharmaparigrāhakamālīno bhavati-eṣa mama sahāyakaḥ,
sarvārtheṣu māṃ na parityajati, bahavo'pi bodhisattvā mahāsattvā mamānye'pi sahāyakāḥ
santi| na ca punaste mamābhiprāyaṃ paripūrayanti| ayaṃ tu mayā pratirūpaḥ sahāyo labdhaḥ|
ayaṃ mamābhiprāyaṃ paripūrayiṣyati| asyāpyānanda bodhisattvasya mahāsattvasya māraḥ pāpīyānupasaṃkrāmati
viheṭhanābhiprāyaḥ, avatāraṃ cāsya labhate||

punaraparamānanda yo bodhisattvo mahāsattvo'syāṃ gambhīrāyāṃ prajñāpāramitāyāṃ bhāṣyamāṇāyāmanyaṃ
bodhisattvamevaṃ vadet-gambhīrā bateyaṃ prajñāpāramitā| kiṃ tavainayā śrutayā? na hyevamatra
yujyamānamanyeṣu sūtrānteṣu yathā tathāgatena bhāṣitam| ahamapyasyāmagādhamāsvādaṃ
na labhe| kiṃ tavainayā śrutayā likhitayā veti? evamanyānapi bodhisattvān mahāsattvān vivecayate|
asyāpyānanda bodhisattvasya mahāsattvasya māraḥ pāpīyānupasaṃkrāmati viheṭhanābhiprāyaḥ,
avatāraṃ cāsya labhate||

punaraparamānanda yasmin samaye bodhisattvo mahāsattvo'nyān bodhisattvānavamanyate-ahaṃ vivekavihāreṇa
viharāmi, nānye vivekavihāreṇa viharanti, nānyeṣāṃ vivekavihārāḥ saṃvidyante iti|
tasminnānanda samaye māraḥ pāpīyāṃstuṣṭa udagra āttamanāḥ pramuditaḥ prītisaumanasyajāto
bhavati, saṃharṣajāto harṣitacittaḥ prītiprāmodyajāto bhavati| tatkasya hetoḥ? dūrīkarotyeṣo'nuttarāṃ
samyaksaṃbodhimiti||

punaraparamānanda yasmin samaye bodhisattvasya mahāsattvasya nāmagrahaṇaṃ vā gotragrahaṇaṃ vā
dhutaguṇaparikīrtanaṃ vā bhavati, evaṃ sa tāvanmātrakeṇa tato'nyān bodhisattvān mahāsattvān
peśalān kalyāṇadharmaṇo'vamanyate| te ca tasya guṇā na saṃvidyante, ye'vinivartanīyānāṃ
bodhisattvānāṃ mahāsattvānāṃ prajñāpāramitāyāṃ caratāṃ guṇāḥ, te ākārāstāni liṅgāni tāni
nimittāni tasya na saṃvidyante| so'saṃvidyamāneṣvavinivartanīyaguṇeṣu kleśamutpādayati, yaduta
ātmānamutkrośayati, parān paṃsayati-na khalvete teṣu dharmeṣu saṃdṛśyante, yatrāhaṃ
saṃdṛśya iti| tatra mārāṇāṃ pāpīyasāmevaṃ bhavati- na śūnyāni mārabhavanāni bhaviṣyanti, utsadāni
bhaviṣyanti| mahānirayāstiryañcaḥ pretaviṣayā āsurāśca kāyā utsadā bhaviṣyantīti|
tathā ca māraḥ pāpīyānadhiṣṭhāsyati, yathā te bodhisattvā mahāsattvā evaṃ pravṛttā adhyākrāntā
lābhasatkāreṇa bhaviṣyanti, ādeyavacanāśca bhaviṣyanti| te tayā ādeyavacanatayā bahujanaṃ
grāhayiṣyanti| teṣāṃ ca sa mahājanaḥ śrotavyaṃ śraddhātavyaṃ maṃsyate| te dṛṣṭvā śrutvā
ca teṣāmanukṛtimāpatsyante| te dṛṣṭaśrutānukṛtimāpadyamānā na tathatvāya śikṣiṣyante, na
tathatvāya pratipatsyante, na tathatvāya yogamāpatsyante| evaṃ te na tathatāyāṃ śikṣamāṇā
na tathatāyāṃ pratipadyamānā na tathatāyāṃ yogamāpadyamānāḥ saṃkleśaṃ vivardhayiṣyanti|
evaṃ te viparyastayā cittasaṃtatyā yadyadeva karma ārapsyante kāyena vā vācā vā manasā vā,
tatsarvamanirdiṣṭatvāya akāntatvāya apriyatvāya amanaāpatvāya saṃvartsyate| evaṃ te mahānirayā
utsadā bhaviṣyanti, tiryañcaḥ pretaviṣayā āsurāśca kāyāḥ, mārabhavanāni cotsadāni bhaviṣyanti|
imamapyānanda arthavaśaṃ saṃpaśyan māraḥ pāpīyāṃstuṣṭa udagra āttamanāḥ pramuditaḥ
prītisaumanasyajāto bhavati||

punaraparamānanda yasmin samaye bodhisattvo mahāsattvaḥ śrāvakayānikena pudgalena sārdhaṃ kalahāyati
vivadati vigṛhṇīte ākrośet paribhāṣeta vyāpadyeta doṣamutpādayati, tasmin samaye
mārasya pāpīyasa evaṃ bhavati-dūrīkariṣyati batāyaṃ kulaputraḥ sarvajñatām, atidūre sthāsyati
sarvajñatāyāḥ sacetpunarbodhisattvayānikaḥ pudgalo'nyena bodhisattvayānikena pudgalena
sārdhaṃ kalahāyati vivadati vigṛhṇīte ākrośati paribhāṣate vyāpadyate doṣamutpādayati, tatra
māraḥ pāpīyān bhūyasyā mātrayā tuṣṭo bhavati, udagra āttamanāḥ pramuditaḥ prītisaumanasyajāto
bhavati| evaṃ cāsya bhavati-ubhāvapyetau bodhisattvau dūre sthāsyataḥ sarvajñatāyā
iti||

punaraparamānanda yo bodhisattvo mahāsattvo vyākṛto'vyākṛtena bodhisattvena mahāsattvena sārdhaṃ
kalahāyet vivadet vigṛhṇīyāt ākrośet paribhāṣeta vyāpadyeta doṣamutpādayet, cittaṃ cāghātayet,
tena bodhisattvena mahāsattvena cittotpāde tāvata eva kalpān saṃnāhaḥ saṃnāhyaḥ,
sacedasyāparityaktā sarvajñatā||

evamukte āyuṣmānānando bhagavantametadavocat-asti bhagavaṃsteṣāṃ cittotpādānāṃ kiṃcinniḥsaraṇam,
utāho tāvata eva kalpānavaśyaṃ tena bodhisattvena mahāsattvena saṃnāhaḥ saṃnahyaḥ? bhagavānāha-saniḥsaraṇamānanda
mayā dharmo deśitaḥ śrāvakayānikānāṃ pratyekabuddhayānikānāṃ
bodhisattvayānikānāṃ ca pudgalānām| tatra ānanda yo'yaṃ bodhisattvayānikaḥ pudgalo bodhisattvayānikena
pudgalena sārdhaṃ kalahāyitvā vivaditvā vigṛhya ākruśya paribhāṣya vyāpadya doṣamutpādya
na pratideśayati, nāyatyāṃ saṃbarāya pratipadyate, anuśayaṃ vahati, anuśayabaddho
viharati, nāhamānanda tasya pudgalasya niḥsaraṇaṃ vadāmi| avaśyaṃ tena ānanda pudgalena
punareva tāvata eva kalpān saṃnāhaḥ saṃnahyaḥ| yaḥ punarānanda bodhisattvayānikaḥ pudgalo
bodhisattvayānikena pudgalena sārdhaṃ kalahāyitvā vivaditvā vigṛhya ākruśya paribhāṣya vyāpadya
doṣamutpādya pratideśayati, pratideśya āyatyāṃ saṃvarāya pratipadyate, evaṃ ca cittamutpādayati-yena
mayā sarvasattvānāṃ vigrahā vivādā virodhā utsārayitavyā nidhyāpayitavyāḥ
praśamayitavyāḥ, so'haṃ nāma svayameva vivadāmi| lābhā me durlabdhā na sulabdhāḥ, yo'haṃ
jalpite pratijalpāmi| yena mayā sarvasattvānāṃ saṃkramabhūtena bhavitavyam, so'haṃ pareṣu
tvamityapi vācaṃ bhāṣe, paruṣaṃ vā karkaśaṃ vā prativaco dadāmi| idamapi mayā naiva vaktavyam|
jaḍasadṛśena eḍamūkasamena mayā kalahavigrahavivādeṣu bhavitavyam, parato duruktāni
durāgatāni durbhāṣitāni bhāṣyamāṇāni śṛṇvatā cittaṃ nāghātayitavyam| pareṣāmantike na mamaitatsādhu,
na caitanmamāṃ pratirūpam, yo'haṃ parasya doṣāntaraṃ saṃjāne| etadapi me na pratirūpam,
yadahaṃ pareṣa doṣāntaramapi śrotavyaṃ manye| tatkasya hetoḥ? na mayā adhyāśayo
vikopayitavyaḥ, yena mayā sarvasattvāḥ sarvasukhopadhānaiḥ sukhayitavyāḥ, parinirvāpayitavyāśca
anuttarāṃ samyaksaṃbodhimabhisaṃbudhya, sa nāmāhaṃ vyāpadye| na ca mayā svaparāddheṣvapi
pareṣu vyāpattavyam| sa nāmāhaṃ kṣobhaṃ gacchāmi| idaṃ mayā na karaṇīyam| dṛḍhaparākramatayā
parākrāntavyam| na ca mayā jīvitāntarāye'pi kriyamāṇe kṣobhaḥ karaṇīyaḥ, na bhrukuṭirmukhe
utpādayitavyeti| asyāhamānanda bodhisattvasya mahāsattvasya niḥsaraṇaṃ vadāmi| evaṃ
cānanda bodhisattvena mahāsattvena śrāvakayānikānāmapi pudgalānāmantike sthātavyam, yathā
na kasyacitsattvasyāntike kṣubhyeta, evameva ca sarvasattvānāmantike sthātavyam| kathaṃ
cānanda bodhisattvena mahāsattvena apareṣāṃ bodhisattvayānikānāṃ pudgalānāmantike sthātavyam?
tadyathāpi nāma ānanda śāstari| ete mama bodhisattvā mahāsattvāḥ śāstāra ityevaṃ sthātavyam|
ekayānasamārūḍhā bateme mama bodhisattvā mahāsattvāḥ, ekamārgasamārūḍhā bateme mama
bodhisattvā mahāsattvāḥ, samānābhiprāyā bateme mama bodhisattvā mahāsattvāḥ, samayānasaṃprasthitā
bateme mama bodhisattvā mahāsattvāḥ| yatraibhiḥ śikṣitavyam, tatra mayā śikṣitavyam|
yathaiva caibhiḥ śikṣitavyam, tathaiva mayā śikṣitavyam| sacetpunareṣāṃ kaścidvyavakīrṇavihāreṇa
vihariṣyati, na mayā vyavakīrṇavihāreṇa vihartavyam| sacetpunarete'vyavakīrṇavihāreṇa
vihariṣyanti sarvajñatāpratisaṃyuktairmanasikāraiḥ, mayāpyevaṃ śikṣitavyam| evaṃ sarvajñatāyāṃ
śikṣamāṇasya ānanda bodhisattvasya mahāsattvasya antarāyo na bhavatyanuttarāyāḥ
samyaksaṃbodheḥ, kṣipraṃ ca anuttarāṃ samyaksaṃbodhimabhisaṃbudhyate iti||

āryāṣṭasāhasrikāyāṃ prajñāpāramitāyāmabhimānaparivarto nāma caturviṃśatitamaḥ||

