|

atha khalvāyuṣmān subhūtirbhagavantametadavocat-yo bhagavan bodhisattvo mahāsattvaḥ sahaśravaṇenaiva
asyāṃ gambhīrāyāṃ prajñāpāramitāyāmadhimucyate nāvalīyate na saṃlīyate nāvatiṣṭhate
na dhandhāyati na vicikitsati na kāṅkṣati, abhinandati ca prajñāpāramitām, sa bhagavan
kutaścyutvā kutropapannaḥ? bhagavānāha-yaḥ subhūte bodhisattvo mahāsattvaḥ sahaśravaṇenaiva
asyāṃ gambhīrāyāṃ prajñāpāramitāyāmadhimokṣyate nāvaleṣyate na saṃleṣyate nāvasthāsyate
na dhandhāyiṣyati na vicikitsiṣyati na kāṅkṣiṣyati, abhinandiṣyati ca darśanaṃ śravaṇaṃ ca,
dhārayiṣyati bhāvayiṣyatyenāṃ gambhīrāṃ prajñāpāramitām, prajñāpāramitāpratisaṃyuktāṃśca
manasikārānna vihāsyati, na vipṛṣṭhīkariṣyati mānasam, chandaṃ janayiṣyatyudgrahītuṃ dhārayituṃ
vācayituṃ paryavāptuṃ pravartayitum, kariṣyatyanubandham, anugamiṣyati dharmabhāṇakaṃ
notsrakṣyati| tadyathāpi nāma subhūte taruṇavatsā gaurnotsṛjati vatsam, evameva subhūte
yo bodhisattvo mahāsattva enāṃ gambhīrāṃ prajñāpāramitāṃ śrutvā tāvanna prahāsyati dharmabhāṇakaṃ
yāvadasyeyaṃ prajñāpāramitā kāyagatā vā bhaviṣyati pustakagatā vā, ayaṃ subhūte bodhisattvo
mahāsattvo manuṣyebhya eva cyuto manuṣyeṣvevopapannaḥ||

subhūtirāha-syādbhagavan etaireva guṇaiḥ samanvāgato bodhisattvo mahāsattvo'nyebhyo buddhakṣetrebhyaścyuta
ihopapannaḥ? bhagavānāha-syātsubhūte bodhisattvo mahāsattvo'nyebhyo buddhakṣetrebhyo'nyān
buddhān bhagavataḥ paryupāsya paripṛcchya paripraśnīkṛtya tebhyaścyuta ihopapannaḥ,
etaireva guṇaiḥ samanvāgato veditavyaḥ| punaraparaṃ subhūte yo bodhisattvo mahāsattvastuṣitebhyo
devebhyaścyuta ihopapannaḥ, so'pyetaireva guṇaiḥ samanvāgato veditavyaḥ| yena
maitreyo bodhisattvo mahāsattvaḥ paryupāsitaḥ paripṛṣṭaḥ paripṛcchitaḥ paripraśnīkṛtaḥ
imāṃ prajñāpāramitāmārabhya, so'pyetaireva guṇaiḥ samanvāgato veditavyaḥ| yena khalu punaḥ
subhūte bodhisattvena mahāsattvena pūrvāntata iyaṃ gambhīrā prajñāpāramitā śrutā, na tu
paripṛṣṭā bhavet, na paripṛcchitā na paripraśnīkṛtā, tasya punarapi manuṣyeṣvevopapannasya
asyāṃ gambhīrāyāṃ prajñāpāramitāyāṃ bhāṣyamāṇāyāṃ bhavati kāṅkṣāyitatvam, bhavati dhandhāyitatvam,
bhavati cittasyāvalīnatā, veditavyametatsubhūte, ayaṃ bodhisattvaḥ pūrvāntato'pyaparipṛcchakajātīyo'bhūt|
tatkasya hetoḥ? tathā hi asyāṃ asyāṃ gambhīrāyāṃ prajñāpāramitāyāṃ
bhāṣyamāṇāyāṃ bhavati kāṅkṣāyitatvam, bhavati dhandhāyitatvam, bhavati cittasyāvalīnateti||

punaraparaṃ subhūte yena bodhisattvena mahāsattveneyaṃ gambhīrā prajñāpāramitā pūrvāntato'pi
śrutā bhavati, paryupāsitā paripṛṣṭā paripṛcchitā paripraśnīkṛtā ca bhavati, ekaṃ vā dinaṃ
dve vā trīṇi vā catvāri vā pañca vā dināni, tasya tāvatkālikī śraddhā bhavati, saṃhriyate
ca, punarevāsaṃhāryā ca bhavati paripṛcchayā| tatkasya hetoḥ? evaṃ hyetatsubhūte bhavati-yena
pūrvaṃ na saṃparipṛṣṭā bhavatīyaṃ prajñāpāramitā, na saṃparipṛcchitā, na saṃparipraśnīkṛtā,
na cānuvartitā bhavati, tasya kaṃcitkālaṃ chando'nuvartate asyāṃ gambhīrāyāṃ prajñāpāramitāyāṃ
śravaṇāya, kaṃcitkālaṃ chando na bhavati| sa punarevotkṣipyate'vasīdati| tasya
calācalā buddhirbhavati| tūlapicūpamaśca sa bhavati| so'yaṃ bodhisattvo'cirayānasaṃprasthito
veditavyaḥ| navena yānenāgataḥ sa bodhisattvastāṃ śraddhāṃ taṃ prasādaṃ taṃ chandaṃ prahāsyati,
yadutaināṃ gambhīrāṃ prajñāpāramitāṃ nānugrahīṣyati nānuvartiṣyate nānuparivārayiṣyati|
tasya dvayorbhūmyoranyatarā bhūmiḥ pratikāṅkṣitavyā-śrāvakabhūmirvā pratyekabuddhabhūmirvā|
tadyathāpi nāma subhūte mahāsamudragatāyāṃ nāvi bhinnāyāṃ te tatra kāṣṭhaṃ vā na
gṛhṇanti phalakaṃ vā, mṛtaśarīraṃ vā nādhyālambante, veditavyametat-aprāptā evaite pāramudake
kālaṃ kariṣyantīti| ye khalu punaḥ subhūte mahāsamudragatāyāṃ nāvi bhinnāyāṃ tatra kāṣṭhaṃ
vā gṛhṇanti phalakaṃ vā, mṛtaśarīraṃ vā adhyālambante, veditavyametatsubhūte-naite
udake kālaṃ kariṣyanti, svastinā anantarāyeṇa pāramuttariṣyanti, akṣatāścānupahatāśca sthale
sthāsyantīti| evameva subhūte yo bodhisattvaḥ śraddhāmātrakeṇa prasādamātrakeṇa premamātrakeṇa
chandamātrakeṇa samanvāgataḥ sa ca prajñāpāramitāṃ nādhyālambate, veditavyametatsubhūte
antaraivaiṣa vyadhvani vyavasādamāpatsyate, aprāpta eva sarvajñatāṃ śrāvakatve pratyekabuddhatve
vā sthāsyatīti| yeṣāṃ khalu punaḥ subhūte bodhisattvānāṃ mahāsattvānāmasti śraddhā,
asti kṣāntiḥ, asti ruciḥ, asti chandaḥ, asti vīryam, astyapramādaḥ, astyadhimuktiḥ,
astyadhyāśayaḥ, asti tyāgaḥ, asti gauravam, asti prītiḥ, asti prāmodyam, asti prasādaḥ, asti
prema, astyanikṣiptadhuratā anuttarāṃ samyaksaṃbodhimabhisaṃboddhum, te ca prajñāpāramitāmadhyālambante|
evaṃ teṣāṃ sā śraddhā sā kṣāntiḥ sā rūciḥ sa cchandaḥ tadvīryaṃ so'pramādaḥ
sādhimuktiḥ so'dhyāśayaḥ sa tyāgaḥ tadgauravaṃ sā prītiḥ tatprāmodyaṃ sa prasādaḥ tatprema
sā anikṣiptadhuratā anuttarāṃ samyaksaṃbodhimabhisaṃboddhum| te ca prajñāpāramitāṃ prāpya
sarvajñatāyāṃ sthāsyanti| tadyathāpi nāma subhūte strī va puruṣo vā aparipakvena ghaṭenodakaṃ
parivahet, veditavyametatsubhūte-nāyaṃ ghaṭaściramanuvartsyate, kṣiprameva paribhetsyate,
pravileṣyate iti| tatkasya hetoḥ? yathāpi nāma tadaparipakvatvāddhaṭasya, sa bhūmiparyavasāna
eva bhaviṣyatīti| evameva subhūte kiṃcāpi bodhisattvasya asti śraddhā asti kṣāntiḥ
asti rūciḥ asti chandaḥ asti vīryam astyapramādaḥ, astyadhimuktiḥ astyadhyāśayaḥ asti
tyāgaḥ|

asti gauravam, asti prītiḥ asti prāmodyam, asti prasādaḥ, asti prema, astyanikṣiptadhuratā anuttarāṃ
samyaksaṃbodhimabhisaṃboddhum| sa ca prajñāpāramitayā upāyakauśalyena ca aparigṛhīto
bhavati, veditavyametatsubhūte ayaṃ bodhisattvo'ntarā vyadhvani vyavasādamāpatsyata iti|
kaśca subhūte bodhisattvasyāntarā vyadhvani vyavasādaḥ- śrāvakabhūmirvā pratyekabuddhabhūmirvā?
tadyathāpi nāma subhūte strī vā puruṣo vā suparipakvena ghaṭena nadīto vā sarasto
vā taḍāgato vā udapānādvā tato'nyebhyo vā udakādhārebhya udakaṃ parivahet, tasya tadudakaṃ
parivahato veditavyametatsubhūte svastinā anantarāyeṇa ayaṃ ghaṭo gṛhaṃ gamiṣyatīti| tatkasya
hetoḥ? yathāpi nāma suparipakvatvāddhaṭasya| evameva subhūte yasya bodhisattvasya asti
śraddhā asti kṣāntiḥ asti ruciḥ asti chandaḥ, asti vīryam, astyapramādaḥ, astyadhimuktiḥ
astyadhyāśayaḥ, asti tyāgaḥ, asti gauravam, asti prītiḥ asti prāmodyam, asti prasādaḥ, asti
premaḥ astyanikṣiptadhuratā anuttarāṃ samyaksaṃbodhimabhisaṃboddhum| sa ca prajñāpāramitayā
upāyakauśalyena ca parigṛhīto bhavati| veditavyametatsubhūte nāyaṃ bodhisattvo mahāsattvo'ntarā
vyadhvani vyavasādamāpatsyate| akṣato'nupahataḥ sarvajñatāyāṃ sthāsyatīti| tadyathāpi
nāma subhūte duṣprajñajātīyaḥ puruṣaḥ sāmudrikāṃ nāvamanākoṭitāmaparikarmakṛtāṃ cirabandhanabaddhāmudake'vatārya
samāropitabhāṇḍāṃ paripūrṇāṃ bhārārtāmabhirūḍhaḥ syāt, veditavyametatsubhūte-evaṃdharmeyaṃ
naurbhaviṣyati, yaduta udake'saṃtīrṇabhāṇḍaiva saṃsatsyatīti|
tasyānyena bhāṇḍaṃ bhaviṣyati, anyena sā naurvipatsyate iti|

evaṃ sa sārthavāho'nupāyakuśalo dauṣprajñena mahatā arthaviyogena samanvāgato bhaviṣyati, mahataśca
ratnākarātparihīṇo bhaviṣyatīti| evameva subhūte kiṃcāpi bodhisattvasya asti śraddhā
asti kṣāntiḥ, asti ruciḥ asti chandaḥ, asti vīryam, astyapramādaḥ, astyadhimuktiḥ astyadhyāśayaḥ,
asti tyāgaḥ, asti gauravam, asti prītiḥ, asti prāmodyam, asti prasādaḥ, asti prema,
astyanikṣiptadhuratā anuttarāṃ samyaksaṃbodhimabhisaṃboddhum, sa ca prajñāpāramitayā
upāyakauśalyena ca virahito bhavati, veditavyametatsubhūte aprāpta evāyaṃ bodhisattvaḥ sarvajñatāratnākaramantarā
saṃsatsyati, vyavasādamāpatsyate, mahataḥ svārthātparihīṇo bhaviṣyati,
mahataśca parārtharatnarāśeḥ parihīṇo bhaviṣyati, yaduta sarvajñatāmahārtharatnākarātparihīṇatvāditi|
kā punaḥ subhūte bodhisattvasya antarā vyadhvani saṃsīdanā? yaduta śrāvakabhūmirvā
pratyekabuddhabhūmirvā| tadyathāpi nāma subhūte paṇḍitajātīyaḥ sārthavāhaḥ sāmudrikāṃ
nāvaṃ subaddhāṃ bandhayitvā svākoṭitāmākoṭayitvā suparikarmakṛtāṃ kṛtvā udake'vatārya
bhāṇḍamāropya pūrṇāṃ kṛtvā samaṃ yojayitvā yuktena vātenābhipretāṃ diśamanupūrveṇa gacchet,
tatastadyānamiti, veditavyametatsubhūte neyaṃ naurudake saṃsatsyati| gamiṣyatīyaṃ naustaṃ
pradeśaṃ yatrānayā gantavyam| mahālābhena cāyaṃ sārthavāhaḥ saṃyokṣyate yaduta laukikai
ratnairiti| evameva subhūte yasya bodhisattvasya mahāsattvasya asti śraddhā asti kṣāntiḥ
asti ruci chandaḥ asti vīryam, astyapramādaḥ astyadhimuktiḥ, astyādhyāśayaḥ, asti tyāgaḥ,
asti gauravam, asti prītiḥ asti prāmodyam, asti prasādaḥ, asti prema, astyanikṣiptadhuratā
anuttarāṃ samyaksaṃbodhimabhisaṃboddhum, sa ca prajñāpāramitayā parigṛhīta upāyakauśalyena
cāvirahito bhavati, veditavyametatsubhūte nāyaṃ bodhisattvo mahāsattvo'ntarā vyadhvani
saṃsatsyati, na vyavasādamāpatsyate, sthāsyatyayaṃ bodhisattvo mahāsattvo'nuttarāyāṃ samyaksaṃbodhau|
tatkasya hetoḥ? evaṃ hyetatsubhūte bhavati-yato'sya bodhisattvasya mahāsattvasya
asti śraddhā, asti kṣāntiḥ, asti ruciḥ, asti chandaḥ, asti vīryam, astyapramādaḥ, astyadhimuktiḥ
astyadhyāśayaḥ, asti tyāgaḥ, asti gauravam, asti asti prītiḥ, asti prāmodyam, asti
prasādaḥ, asti prema, astyanikṣiptadhuratā anuttarāṃ samyaksaṃbodhimabhisaṃboddhum| ete
cāsya dharmāḥ prajñāpāramitayā parigṛhītā upāyakauśalyena cāvirahitā na śrāvakabhūmiṃ na
pratyekabuddhabhūmiṃ vā pratipatsyante| api tu yena sarvajñatā, tenaite dharmā abhimukhāḥ
saṃprasthitāḥ tato'syā anuttarāyāḥ samyaksaṃbodherabhisaṃbodhāya bhaviṣyantīti|

tadyathāpi nāma subhūte kaścideva puruṣo jīrṇo vṛddho mahallakaḥ saviṃśativarṣaśatiko jātyā
bhavet, tasya kaścideva śarīre vyādhirutpadyeta vātato vā pittato vā śleṣmato vā saṃnipātato
vā| takiṃ manyase subhūte api nu sa puruṣo'parigṛhīto mañcāduttiṣṭhet ? subhūtirāha-no
hīdaṃ bhagavan| bhagavānāha-sacetpunaḥ subhūte sa puruṣo mañcāduttiṣṭhet, atha ca punarna
pratibalo'rdhakrośāntaramapi prakramitum| sa tayā jarayā tena ca vyādhinā kṣapito yadyapi
mañcāduttiṣṭhet, tathāpi punarapratibalaḥ sa puruṣaḥ prakramaṇāya| evameva subhūte kiṃcāpi
bodhisattvasya asti śraddhā, asti kṣāntiḥ, asti ruciḥ, asti chandaḥ, asti vīryam, astyapramādaḥ,
astyadhimuktiḥ, astyadhyāśayaḥ, asti tyāgaḥ, asti gauravam, asti prītiḥ, asti prāmodyam,
asti prema, astyanikṣiptadhuratā anuttarāṃ samyaksaṃbodhimabhisaṃboddhum| sa ca prajñāpāramitayā
aparigṛhīta upāyakauśalyena ca virahito bhavati, kiṃcāpi saṃprasthito'nuttarāṃ
samyaksaṃbodhimabhisaṃboddhum| atha ca punaḥ subhūte evaṃ veditavyam-ayaṃ bodhisattvo'ntarā
vyadhvani saṃsatsyati, vyavasādamāpatsyate, yaduta śrāvakabhūmau vā pratyekabuddhabhūmau
vā sthāsyatīti| tatkasya hetoḥ? yathāpi nāma prajñāpāramitayā aparigṛhītatvādupāyakauśalyena
ca virahitatvāt| tadyathāpi nāma subhūte sa eva puruṣo jīrṇo vṛddho mahallakaḥ saviṃśativarṣaśatiko
jātyā bhavet, tasya śarīre kaścideva vyādhirūtpadyeta vātato vā pittato vā
śleṣmato vā saṃnipātato vā, sa ca mañcāduttiṣṭhet| tamenaṃ dvau balavantau puruṣau vāmadakṣiṇābhyāṃ
pārśvābhyāṃ svadhyālambitamadhyālambya suparigṛhītaṃ parigṛhya evaṃ vadetām-gaccha
tvaṃ bhoḥ puruṣa yenākāṅkṣasi yāvaccākāṅkṣasi gantum, anuparigṛhītastvamāvābhyām, na
tavāntarāmārge patanabhayaṃ bhaviṣyati, yāvanna tvaṃ tadadhiṣṭhānamanuprāpto bhaviṣyasi, yatra
tvayā gantavyamiti| evameva subhūte yasya bodhisattvasya mahāsattvasya asti śraddhā,
asti kṣāntiḥ, asti ruciḥ asti chandaḥ, asti vīryam, astyapramādaḥ, astyadhimuktiḥ, astyadhyāśayaḥ,
asti tyāgaḥ, asti gauravam, asti prītiḥ, asti prāmodyam, asti prasādaḥ, asti prema
astyanikṣiptadhuratā anuttarāṃ samyaksaṃbodhimabhisaṃboddhum, sa ca prajñāpāramitayā anuparigṛhīto
bhavati, upāyakauśalyasamanvāgataśca bhavati| veditavyametatsubhūte nāyaṃ bodhisattvo
mahāsattvo'ntarā vyadhvani saṃsatsyati, na vyavasādamāpatsyate, pratibalo'yaṃ bodhisattvo
mahāsattvastatsthānamanuprāptuṃ yadutānuttaraṃ samyaksaṃbodhisthānamiti||

āryāṣṭasāhasrikāyāṃ prajñāpāramitāyāmaupamyaparivarto nāma caturdaśaḥ||

