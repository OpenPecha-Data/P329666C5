|

atha khalu śakrasya devānāmindrasyaitadabhūt-caranneva tāvadayaṃ bodhisattvo mahāsattvaḥ sarvasattvānabhibhavati,
kaḥ punarvādo yadā anuttarāṃ samyaksaṃbodhimabhisaṃbuddho bhaviṣyati|
lābhāsteṣāṃ sattvānāṃ sulabdhāḥ, sujīvitaṃ ca te sattvā jīvanti, yeṣāṃ sarvajñatāyāṃ cittaṃ
krāmati| kaḥ punarvādo yairanuttarāyāṃ samyaksaṃbodhau cittamutpāditam| spṛhaṇīyāste sattvā
ye sattvasārā anuttarāṃ samyaksaṃbodhimabhisaṃbhotsyante||

atha khalu śakro devānāmindro māndāravāṇi puṣpāṇyabhinirmāya puṣpāṇāmañjaliṃ kṛtvā tathāgatamarhantaṃ
samyaksaṃbuddhamabhyavākirat, evaṃ ca vācamabhāṣata-yairbodhisattvayānikaiḥ pudgalairanuttarāyāṃ
samyaksaṃbodhau cittamutpāditam-anuttarāṃ samyaksaṃbodhimabhisaṃbhotsyāmahe,
abhisaṃbudhya sarvasattvān mahatā saṃsārārṇavenohyamānān same pārime tīre pratiṣṭhāpayiṣyāma
iti, samṛdhyantāṃ teṣāmabhīpsitāḥ paricintitāḥ, parigṛhītāścittotpādāḥ eteṣāmeva buddhadharmāṇāṃ
paripūraṇāya bhavantu, eteṣāmeva sarvajñatāpratisaṃyuktānāṃ dharmāṇāṃ paripūraṇāya
bhavantu, eteṣāmeva svayaṃbhūdharmāṇāṃ paripūraṇāya bhavantu, eteṣāmeva asaṃhāryadharmāṇāṃ
paripūraṇāya bhavantu| na me bhagavan ekacittotpādo'pyutpadyate, yatte bodhisattvā
mahāsattvā mahākaruṇayā samanvāgatā vivarteran anuttarāyāḥ samyaksaṃbodheriti| na me bhagavan
ekacittotpādo'pyutpadyate yatte bodhisattvayānikāḥ pudgalā anuttarāṃ samyaksaṃbodhimabhisaṃboddhuṃ
saṃprasthitāḥ, tato vivarteran| iti yadbhūyasyā mātrayā praṇidhiṃ janayiṣyantyanuttarāyāṃ
samyaksaṃbodhau imāni saṃsārāvacarāṇi duḥkhāni sattvānāṃ saṃpaśyantaḥ|

tatkasya hetoḥ? tayā mahākaruṇayā arthakāmā hitakāmā hi te sadevamānuṣāsurasya lokasyānukampakāḥ,
ye imairevaṃrūpaiścittotpādaiḥ samanvāgatāḥ kimiti vayaṃ tīrṇāḥ sattvāṃstārayema, muktā
mocayema, āśvastā āśvāsayema, parinirvṛtāḥ parinirvāpayema, ityetaiścittotpādairviharanti|
yasteṣāṃ bhagavan prathamayānasaṃprasthitānāṃ bodhisattvānāṃ mahāsattvānāṃ cittotpādānanumodate,
avinivartanīyānāmapyavinivartanīyadharmatāmanumodate, ekajātipratibaddhānāmapi
bodhisattvānāṃ mahāsattvānāmekajātipratibaddhadharmatāmanumodate, kiyatsa bhagavan kulaputro
vā kuladuhitā vā bahutaraṃ puṇyaṃ prasavati? evamukte bhagavān śakraṃ devānāmindrametadavocat-syātkhalu
punaḥ kauśika śakyeta sumeroḥ parvatarājasya palāgreṇa tulyamānasya pramāṇaṃ
grahītum, na tveva kauśika tasya kulaputrasya vā kuladuhiturvā bodhisattvasya mahāsattvasyānumodanāsahagatasya
cittotpādasya puṇyapramāṇaṃ grahītum| syātkhalu punaḥ kauśika śakyeta
cāturmahādvīpake lokadhātau palāgreṇa tulyamāne pramāṇaṃ grahītum, na tveva kauśika
tasyānumodanāsahagasya cittotpādasya puṇyapramāṇaṃ grahītum| syātkhalu punaḥ kauśika śakyeta
sāhasre cūlike lokadhātau tulyamāne palāgreṇa pramāṇaṃ grahītum, na tveva kauśika tasyānumodanāsahagatasya
cittotpādasya puṇyapramāṇaṃ grahītum| syātkhalu punaḥ kauśika śakyeta
dvisāhasre madhyame lokadhātau palāgreṇa tulyamāne pramāṇaṃ grahītum, na tveva kauśika tasyānumodanāsahagatasya
cittotpādasya puṇyapramāṇaṃ grahītum| syātkhalu punaḥ kauśika śakyeta
trisāhasramahāsāhasre lokadhātau tulyamāne palāgreṇa pramāṇaṃ grahītum, na tveva kauśika
tasya kulaputrasya vā kuladuhiturvā bodhisattvasya mahāsattvasyānumodanāsahagatasya cittotpādasya
puṇyapramāṇaṃ grahītum||

evamukte śakro devānāmindro bhagavantametadavocat-mārādhiṣṭhitāste bhagavan sattvā veditavyāḥ,
ye bodhisattvānāṃ mahāsattvānāṃ prathamacittotpādamupādāya yāvadanuttarāṃ samyaksaṃbodhimabhisaṃbuddhānāmevamaprameyamanumodanāsahagatasya
cittotpādasya puṇyamiti na śṛṇvanti, na
jānanti, na paśyanti, tāmanumodanāṃ na samanvāharanti| mārapakṣikā bhagavaṃste sattvā bhaviṣyanti,
ye bodhisattvānāṃ mahāsattvānāmimāṃścittotpādānnānumodiṣyante| mārabhavanebhyaśca
te bhagavan sattvāścyutā bhaviṣyanti, ya imāṃścittotpādāṃsteṣāṃ bodhisattvānāṃ mahāsattvānāṃ
nānumodiṣyante| tatkasya hetoḥ? mārabhavanavidhvaṃsanakarā hi tairbhagavan ime cittotpādā
abhinirhṛtāḥ, yairamī cittotpādā anuttarāyāṃ samyaksaṃbodhau pariṇāmitāḥ, anumoditā
vā amī cittopādāḥ| anumoditavyā bhagavaṃsteṣāṃ bodhisattvānāṃ mahāsattvānāmamī cittotpādāḥ,
yairbodhisattvairmahāsattvairanuttarāyāṃ samyaksaṃbodhau cittamutpāditam| yeṣāṃ bhagavaṃstathāgato'parityaktaḥ,
dharmo'parityaktaḥ, saṃgho'parityaktaḥ, taiḥ kulaputraiḥ kuladuhitṛbhiśceme
cittotpādā anumoditavyāḥ||

evamukte bhagavān śakraṃ devānāmindrametadavocat-evametatkauśika, evametat| yeṣāṃ kauśika tathāgato'parityaktaḥ,
dharmo'parityaktaḥ, saṃgho'parityaktaḥ, taiḥ kulaputraiḥ kuladuhitṛbhiśceme
cittotpādā anumoditavyāḥ| yaiḥ kauśika kulaputraiḥ kuladuhitṛbhiśceme cittopādā anumoditā
bodhisattvayānikairvā pratyekabuddhayānikairvā śrāvakayānikairvā, te kṣipraṃ tathāgatānarhataḥ
samyaksaṃbuddhānārāgayiṣyanti, na virāgayiṣyanti| evamukte śakro devānāmindro
bhagavantametadavocat-evametadbhagavan, evametatsugata| yaiḥ kulaputraiḥ kuladuhitṛbhiśceme
cittotpādā anumoditā bodhisattvayānikairvā pratyekabuddhayānikairvā śrāvakayānikairvā, te
kṣipraṃ tathāgatānarhataḥ samyaksaṃbuddhānārāgayiṣyanti, na virāgayiṣyanti| evaṃ tairanumodanāsahagataiścittotpādakuśalamūlairyatra
yatropapatsyante, tatra tatra satkṛtāśca bhaviṣyanti,
gurukṛtāśca bhaviṣyanti, mānitāśca bhaviṣyanti, pūjitāśca bhaviṣyanti, arcitāśca bhaviṣyanti,
apacāyitāśca bhaviṣyanti| na ca te amanaāpāni rūpāṇi drakṣyanti| na ca te amanaāpān
gandhān ghrāsyanti| na ca te amanaāpān rasān paribhokṣyante| na ca te amanaāpāni spraṣṭavyāni
sprakṣyanti| na ca teṣāmapāyeṣūpapattiḥ pratikāṅkṣitavyā| svargopapattisteṣāṃ pratikāṅkṣitavyā|
tatkasya hetoḥ? tathā hi taiḥ kulaputraiḥ kuladuhitṛbhirvā sarvasattvasukhāvahānyaprameyāṇāmasaṃkhyeyānāṃ
sattvānāṃ kuśalamūlānyanumoditāni yairapi bhagavaṃśchandamutpādya
bodhaye bodhisattvayānikānāṃ pudgalānāṃ te cittotpādā anumoditāḥ, teṣāṃ te cittotpādā
vivardhamānā anuttarāyāḥ samyaksaṃbodherāhārakā bhaviṣyanti| te'pyanuttarāṃ samyaksaṃbodhimabhisaṃbudhya
aprameyānasaṃkhyeyān sattvān parinirvāpayiṣyanti| bhagavānāha-evametatkauśikaḥ,
evametat, yathā tvayā vāgbhāṣitā tathāgatasyaivānubhāvena| yena kauśika kulaputreṇa
vā kuladuhitrā vā bodhisattvayānikānāṃ pudgalānāṃ te cittotpādā anumoditāḥ, anena kauśika
paryāyeṇa tena kulaputreṇa vā kuladuhitrā vā bodhisattvayānikānāṃ pudgalānāṃ tāṃścittotpādānanumodya
aprameyāṇāṃ sattvānāmasaṃkhyeyānāṃ sattvānāṃ kuśalamūlānyanumoditāni bhavanti,
avaropitāni abhinirhṛtāni ca bhavanti||

subhūtirāha-kathaṃ ca bhagavan māyopamaṃ cittamanuttarāṃ samyaksaṃbodhimabhisaṃbudhyate? evamukte
bhagavānāyuṣmantaṃ subhūtimetadavocat-tatkiṃ manyase subhūte samanupaśyasi tvaṃ māyopamaṃ
cittam ? subhūtirāha-no hīdaṃ bhagavan| bhagavānāha-tatkiṃ manyase subhūte samanupaśyasi
tvaṃ māyām? āha-no hīdaṃ bhagavan| nāhaṃ bhagavan māyopamaṃ cittaṃ nāpi māyāṃ samanupaśyāmi|
bhagavānāha-tatkiṃ manyase subhūte yanna māyāṃ nāpi māyopamaṃ cittaṃ samanupaśyasi,
tatkiṃ tvamanyatra māyāyā māyopamādvā cittāt taṃ dharmaṃ samanupaśyasi yo dharmo'nuttarāṃ
samyaksaṃbodhimabhisaṃbudhyate? āha-no hīdaṃ bhagavan| nāhaṃ bhagavan anyatra māyāyā māyopamādvā
cittāt taṃ dharmaṃ samanupaśyāmi, yo dharmo'nuttarāṃ samyaksaṃbodhimabhisaṃbudhyate|
so'haṃ bhagavan anyatra māyāyā māyopamādvā cittāt taṃ dharmasamanuśyan katamaṃ dharmamupadekṣyāmi
astīti vā nāstīti vā? yaśca atyantavivikto dharmaḥ, na so'stīti vā nāstīti vā
upaiti| yo'pi dharmo'tyantatayā viviktaḥ, nāsāvanuttarāṃ samyaksaṃbodhimabhisaṃbudhyate| tatkasya
hetoḥ? na hi bhagavan asaṃvidyamāno dharmo'nuttarāṃ samyaksaṃbodhimabhisaṃbudhyate|
tasmāttarhi bhagavan atyantaviviktā prajñāpāramitā| yaśca dharmo'tyantaviviktaḥ, nāsau dharmo
bhāvayitavyaḥ|

nāpyasau kasyaciddharmasyāvāhako vā nirvāhako vā| kathaṃ bhagavan bodhisattvo mahāsattvo'tyantaviviktāṃ
prajñāpāramitāmāgamya anuttarāṃ samyaksaṃbodhimabhisaṃbudhyate? anuttarāpi nāma
bhagavan samyaksaṃbodhiratyantaviviktā| yadā bhagavan prajñāpāramitāpyatyantaviviktā, anuttarāpi
samyaksaṃbodhiratyantaviviktā, tadā kathaṃ bhagavan viviktena viviktamabhisaṃbuddhaṃ
bhavati? evamukte bhagavānāyuṣmantaṃ subhūtimetadavocat-sādhu sādhu subhūte| evametatsubhūte,
evametat| atyantaviviktā subhūte prajñāpāramitā, atyantaviviktaiva anuttarā samyaksaṃbodhiḥ|
yata eva subhūte atyantaviviktā prajñāpāramitā, ata eva atyantaviviktā anuttarā
samyaksaṃbodhirabhisaṃbudhyate| sacetsubhūte bodhisattvo mahāsattvaḥ prajñāpāramitāmatyantaviviktāmiti
saṃjānīte, na sā prajñāpāramitā syāt| evaṃ khalu subhūte bodhisattvo mahāsattvaḥ
prajñāpāramitāmāgamya anuttarāṃ samyaksaṃbodhimabhisaṃbudhyate, nāpi subhūte prajñāpāramitāmāgamya
anuttarāṃ samyaksaṃbodhimabhisaṃbudhyate| na ca vivekena vivekamabhisaṃbudhyate,
abhisaṃbudhyate ca bodhisattvo mahāsattvo'nuttarāṃ samyaksaṃbodhim| na ca prajñāpāramitāmanāgamyābhisaṃbudhyate||

subhūtirāha-yathāhaṃ bhagavan bhagavato bhāṣitasyārthamājānāmi, tathā gambhīre bhagavan arthe
carati bodhisattvo mahāsattvaḥ| bhagavānāha-evametatsubhūte, evametat| gambhīre'rtheṃ subhūte
carati bodhisattvo mahāsattvaḥ| duṣkarakārakaḥ subhūte bodhisattvo mahāsattvaḥ, yo gambhīre'rthe
carati, taṃ cārthaṃ na sākṣātkaroti yaduta śrāvakabhūmau vā pratyekabuddhabhūmau
vā||

subhūtirāha-yathāhaṃ bhagavan bhagavato bhāṣitasyārthamājānāmi, tathā na kaścidduṣkarakārako
bodhisattvo mahāsattvaḥ| tatkasya hetoḥ? tathā hi bhagavan sa eva dharmo nopalabhyate yaḥ
sākṣātkuryāt, so'pi dharmo nopalabhyate yaḥ sākṣātkriyate, so'pi dharmo nopalabhyate yena
sākṣātkriyeta| sacedbhagavan evaṃ bhāṣyamāṇo bodhisattvo mahāsattvo na saṃsīdati, nāvalīyate
na saṃlīyate, na vipṛṣṭhībhavati, notrasyati na saṃtrasyati na saṃtrāsamāpadyate, carati
prajñāpāramitāyām| saceccarāmīti na samanupaśyati, carati prajñāpāramitāyām| āsannā me'nuttarā
samyaksaṃbodhiriti sacedevamati na samanupaśyati, carati prajñāpāramitāyām| dūrīkṛtā
me śrāvakabhūmiḥ pratyekabuddhabhūmirveti sacedasyaivamapi na bhavati, carati prajñāpāramitāyām|
tadyathāpi nāma bhagavan ākāśasya naivaṃ bhavati-kasyacidahamāsannaḥ, kasyacidvā
dūra iti| tatkasya hetoḥ? avikalpatvādbhagavan ākāśasya| evameva bhagavan prajñāpāramitāyāṃ
carato bodhisattvasya mahāsattvasya naivaṃ bhavati-anuttarāṃ samyaksabodhirmamāsannā, śrāvakabhūmiḥ
pratyekabuddhabhūmiśca mama dūra iti| tatkasya hetoḥ? nirvikalpatvādbhagavan
prajñāpāramitāyāḥ|

tadyathāpi nāma bhagavan māyāpuruṣasya naivaṃ bhavati-māyākāro mamāsannaḥ, yaḥ punaranyo janakāyaḥ
saṃnipatitaḥ sa mama dūra iti| tatkasya hetoḥ? avikalpatvādbhagavan māyāpuruṣasya|
evameva bhagavan prajñāpāramitāyāṃ carato bodhisattvasya mahāsattvasya naivaṃ bhavati-anuttarā
samyaksaṃbodhirmamāsannā, śrāvakabhūmiḥ pratyekabuddhabhūmiśca mama dūra iti| tatkasya
hetoḥ? avikalpatvādbhagavan prajñāpāramitāyāḥ| tadyathāpi nāma bhagavan pratibhāsasya naivaṃ
bhavati-yenārambaṇena pratibhāsa utpadyate tanmamāsanne, ye tu khalu punaratra nopasaṃkrāntā
ādarśe vā udakapātre vā te mama dūra iti| tatkasya hetoḥ? avikalpatvādbhagavan pratibhāsasya|
evameva bhagavan prajñāpāramitāyāṃ carato bodhisattvasya mahāsattvasya naivaṃ
bhavati-anuttarā samyaksaṃbodhirmamāsannā, śrāvakabhūmiḥ pratyekabuddhabhūmiśca mama dūra
iti| tat kasya hetoḥ? avikalpatvādbhagavan prajñāpāramitāyāḥ| tadyathāpi nāma bhagavaṃstathāgatasya
kaścitpriyo vā apriyo vā na saṃvidyate, tatkasya hetoḥ? sarvakalpavikalpaprahīṇatvāttathāgatasya,
evameva bhagavan prajñāpāramitāyāṃ carato bodhisattvasya mahāsattvasya na
kaścitpriyo vā apriyo vā saṃvidyate| tatkasya hetoḥ? avikalpatvādbhagavan prajñāpāramitāyāḥ|
yathaiva hi bhagavan sarvakalpavikalpaprahīṇastathāgataḥ, tathaiva bhagavan prajñāpāramitāpi
sarvakalpavikalpaprahīṇā| tadyathāpi nāma bhagavaṃstathāgatenārhatā samyaksaṃbuddhena
yo nirmitako nirmitaḥ, na tasyaivaṃ bhavati-śrāvakabhūmiḥ pratyekabuddhabhūmiśca mama
dūre, anuttarā samyaksaṃbodhirmamāsanneti| tatkasya hetoḥ? avikalpatvādbhagavannirmitasya|
evameva bhagavan bodhisattvasya mahāsattvasya prajñāpāramitāṃ carato naivaṃ bhavati-śrāvakabhūmiḥ
pratyekabuddhabhūmiśca mama dūre, anuttarā samyaksaṃbodhirmamāsanneti| tatkasya hetoḥ?
avikalpatvādeva bhagavan prajñāpāramitāyāḥ|

tadyathāpi nāma bhagavan sa nirmitako yasya kṛtyasya kṛtaśo nirmitaḥ, tatkṛtyaṃ karoti| sa ca
nirmitako'vikalpaḥ| tatkasya hetoḥ? avikalpatvādeva nirmitasya| evameva bhagavan bodhisattvo
mahāsattvo yasya kṛtyasya kṛtaśa imāṃ prajñāpāramitāṃ bhāvayati, tacca kṛtyaṃ karoti,
sā ca prajñāpāramitā avikalpā| tatkasya hetoḥ? avikalpatvādeva bhagavan prajñāpāramitāyāḥ|
tadyathāpi nāma bhagavan dakṣeṇa palagaṇḍena vā palagaṇḍāntevāsinā vā dārumayī strī vā puruṣo
vā yantrayuktaḥ kṛto bhavet| sa yasya kṛtyasyārthāya kṛtaḥ, tacca kṛtyaṃ karoti| sa
ca dārusaṃghāto'vikalpaḥ| tatkasya hetoḥ? avikalpatvādeva bhagavan dārusaṃghātasya| evameva
bhagavan bodhisattvo mahāsattvo yasya kṛtyasya kṛtaśa imāṃ prajñāpāramitāṃ bhāvayati, tacca
kṛtyaṃ karoti, sā ca prajñāpāramitā avikalpā| tatkasya hetoḥ? avikalpatvādeva bhagavan
asyāḥ prajñāpāramitāyā iti||

āryāṣṭasāhasrikāyāṃ prajñāpāramitāyāṃ māyopamaparivarto nāma ṣaḍviṃśatitamaḥ||

