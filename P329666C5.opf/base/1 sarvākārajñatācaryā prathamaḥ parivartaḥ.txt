|| aṣṭasāhasrikā prajñāpāramitā||

om namo bhagavatyai āryaprajñāpāramitāyai|

|

evaṃ mayā śrutam| ekasmin samaye bhagavān rājagṛhe viharati sma gṛdhakūṭe parvate mahatā bhikṣusaṃghena
sārdhamardhatrayodaśabhirbhikṣuśataiḥ, sarvairarhadbhiḥ kṣīṇāsravairniḥkleśairvaśībhūtaiḥ
suvimuktacittaiḥ suvimuktaprajñairājñairājāneyairmahānāgaiḥ kṛtakṛtyaiḥ kṛtakaraṇīyairapahṛtabhārairanuprāptasvakārthaiḥ
parikṣīṇabhavasaṃyojanaiḥ samyagājñāsuvimuktacittaiḥ
sarvacetovaśiparamapāramiprāptairekaṃ pudgalaṃ sthāpayitvā yaduta āyuṣmantamānandam||

tatra khalu bhagavānāyuṣmantaṃ subhūtiṃ sthaviramāmantrayate sma-pratibhātu te subhūte bodhisattvānāṃ
mahāsattvānāṃ prajñāpāramitāmārabhya yathā bodhisattvā mahāsattvāḥ prajñāpāramitā
niryāyuriti||

atha khalvāyuṣmataḥ śāriputrasyaitadabhavat-kimayamāyuṣmān subhūtiḥ sthavira ātmīyena svakena
prajñāpratibhānabalādhānena svakena prajñāpratibhānabalādhiṣṭhānena bodhisattvānāṃ mahāsattvānāṃ
prajñāpāramitāmupadekṣyati utāho buddhānubhāveneti?

atha khalvāyuṣmān subhūtirbuddhānubhāvena āyuṣmataḥ śāriputrasya imamevarūpaṃ cetasaiva cetaḥparivitarkamājñāya
āyuṣmantaṃ śāriputrametadavocat-yatkiṃcidāyuṣman śāriputra bhagavataḥ
śrāvakā bhāṣante deśayanti upadiśanti udīrayanti prakāśayanti saṃprakāśayanti, sa sarvastathāgatasya
puruṣakāro veditavyaḥ| tatkasya hetoḥ? yo hi tathāgatena dharmo deśitaḥ, tatra
dharmadeśanāyāṃ śikṣamāṇāste tāṃ dharmatāṃ sākṣātkurvanti dhārayanti, tāṃ dharmatāṃ sākṣātkṛtya
dhārayitvā yadyadeva bhāṣante, yadyadeva deśayanti, yadyadeva upadiśanti, yadyadevodīrayanti,
yadyadeva prakāśayanti, yadyadeva saṃprakāśayanti, sarvaṃ taddharmatayā aviruddham|
tathāgatadharmadeśanāyā eva āyuṣman śāriputra eṣa niṣyandaḥ yatte kulaputrā upadiśantastāṃ
dharmatāṃ dharmatayā na virodhayanti||

atha khalvāyuṣmān subhūtirbuddhānubhāvena bhagavantametadavocat-yadbhagavānevamāha-pratibhātu
te subhūte bodhisattvānāṃ mahāsattvānāṃ prajñāpāramitāmārabhya yathā bodhisattvā mahāsattvāḥ
prajñāpāramitāṃ niryāyuriti| bodhisattvo bodhisattva iti yadidaṃ bhagavannucyate, katamasyaitadbhagavan
dharmasyādhivacanaṃ yaduta bodhisattva iti? nāhaṃ bhagavaṃstaṃ dharmaṃ
samanupaśyāmi yaduta bodhisattva iti| tamapyahaṃ bhagavan dharmaṃ na samanupaśyāmi yaduta
prajñāpāramitā nāma| so'haṃ bhagavan bodhisattvaṃ vā bodhisattvadharmaṃ vā avindan anupalabhamāno'samanupaśyan,
prajñāpāramitāmapyavindan anupalabhamāno'samanupaśyan katamaṃ bodhisattvaṃ
katamasyāṃ prajñāpāramitāyāmavavadiṣyāmi anuśāsiṣyāmi? api tu khalu punarbhagavan sacedevaṃ
bhāṣyamāṇe deśyamāne upadiśyamāne bodhisattvasya cittaṃ nāvalīyate na saṃlīyate na
viṣīdati na viṣādamāpadyate, nāsya vipṛṣṭhībhavati mānasam, na bhagnapṛṣṭhībhavati, notrasyati
na saṃtrasyati na saṃtrāsamāpadyate, eṣa eva bodhisattvo mahāsattvaḥ prajñāpāramitāyāmanuśāsanīyaḥ|
eṣaivāsya bodhisattvasya mahāsattvasya prajñāpāramitā veditavyā| eṣo'vavādaḥ
prajñāpāramitāyām| sacedevaṃ tiṣṭhati, eṣaivāsyāvavādānuśāsanī||

punaraparaṃ bhagavan bodhisattvena mahāsattvena prajñāpāramitāyāṃ caratā prajñāpāramitāyāṃ bhāvayatā
evaṃ śikṣitavyaṃ yathā asau śikṣyamāṇastenāpi bodhicittena na manyeta| tatkasya hetoḥ?
tathā hi-taccittamacittam| prakṛtiścittasya prabhāsvarā||

atha khalvāyuṣmān śāriputra āyuṣmantaṃ subhūtimetadavocat-kiṃ punarāyuṣman subhūte asti taccittaṃ
yaccittamacittam? evamukte āyuṣmān subhūtirāyuṣmantaṃ śāriputrametadavocat kiṃ punarāyuṣman
śāriputra yā acittatā, tatra acittatāyāmastitā vā nāstitā vā vidyate vā upalabhyate
vā? śāriputra āha-na hyetadāyuṣman subhūte| subhūtirāha-sacedāyuṣman śāriputra tatra acittatāyāmastitā
vā nāstitā vā na vidyate vā nopalabhyate vā, api nu te yukta eṣa paryanuyogo
bhavati yadāyuṣmān śāriputra evamāha-asti taccittaṃ yaccittamacittamiti? evamukte āyuṣmān
śāriputra āyuṣmantaṃ subhūtimetadavocat-kā punareṣā āyuṣman subhūte acittatā ? subhūtirāha-avikārā
āyuṣman śāriputra avikalpā acittatā||

atha khalvāyuṣmān śāriputra āyuṣmate subhūtaye sādhukāramadāt-sādhu sādhvāyuṣman subhūte| yathāpi
nāma tvaṃ bhagavatā araṇāvihāriṇāmagratāyāṃ nirdiṣṭo nirdiśasi| ataśca bodhisattvo mahāsattvo'vinivartanīyo'nuttarāyāḥ
samyaksaṃbodherupaparīkṣitavyaḥ, avirahitaśca bodhisattvo
mahāsattvaḥ prajñāpāramitāyā veditavyaḥ| śrāvakabhūmāvapi śikṣitukāmena iyameva prajñāpāramitā
śrotavyā udgrahītavyā dhārayitavyā vācayitavyā paryavāptavyā pravartayitavyā| ihaiva
prajñāpāramitāyāṃ śikṣitavyaṃ yogamāpattavyam| pratyekabuddhabhūmāvapi śikṣitukāmena iyameva
prajñāpāramitā śrotavyā udgrahītavyā dhārayitavyā vācayitavyā paryavāptavyā pravartayitavyā|
ihaiva prajñāpāramitāyāṃ śikṣitavyaṃ yogamāpattavyam| bodhisattvabhūmāvapi śikṣitukāmena
iyameva prajñāpāramitā śrotavyā udgrahītavyā dhārayitavyā vācayitavyā paryavāptavyā
pravartayitavyā| ihaiva prajñāpāramitāyāmupāyakauśalyasamanvāgatena sarvabodhisattvadharmasamudāgamāya
yogaḥ karaṇīyaḥ| tatkasya hetoḥ? ihaiva hi prajñāpāramitāyāṃ vistareṇa sarvabodhisattvadharmā
upadiṣṭāḥ, yatra bodhisattvena mahāsattvena śikṣitavyaṃ yogamāpattavyam|
anuttarāyāmapi samyaksaṃbodhau śikṣitukāmena iyameva prajñāpāramitā śrotavyā udgrahītavyā
dhārayitavyā vācayitavyā paryavāptavyā pravartayitavyā| ihaiva prajñāpāramitāyāmupāyakauśalyasamanvāgatena
sarvabuddhadharmasamudāgamāya yogaḥ karaṇīyaḥ| tatkasya hetoḥ? ihaiva hi
prajñāpāramitāyāṃ vistareṇa sarvabuddha dharmā upadiṣṭāḥ, yatra bodhisattvena mahāsattvena
śikṣitavyaṃ yogamāpattavyam||

atha khalvāyuṣmān subhūtirbhagavantametadavocat-yo'haṃ bhagavan etadeva bodhisattvanāmadheyaṃ
na vedmi nopalabhe na samanupaśyāmi, prajñāpāramitāmapi na vedmi nopalabhe na samanupaśyāmi|
so'haṃ bhagavan etadeva bodhisattvanāmadheyamavindan anupalabhamāno'samanupaśyan prajñāpāramitāmapi
avindan anupalabhamāno'samanupaśyan katamaṃ bodhisattvaṃ katamasyāṃ prajñāpāramitāyāmavavadiṣyāmi
anuśāsiṣyāmi? etadeva bhagavan kaukṛtyaṃ syāt, yo'haṃ vastvavindan
anupalabhamāno'samanupaśyan nāmadheyamātreṇa āyavyayaṃ kuryāṃ yaduta bodhisattva iti| api
tu khalu punarbhagavaṃstadapi nāmadheyaṃ na sthitaṃ nāsthitaṃ na viṣṭhitaṃ nāviṣṭhitam| tatkasya
hetoḥ? avidyamānatvena tasya nāmadheyasya| evaṃ tannāmadheyaṃ na sthitaṃ nāsthitaṃ
na viṣṭhitaṃ nāviṣṭhitam| sacedbodhisattvasya mahāsattvasya evaṃ gambhīrāyāṃ prajñāpāramitāyāṃ
bhāṣyamāṇāyāṃ deśyamānāyāmupadiśyamānāyāṃ cittaṃ nāvalīyate na saṃlīyate na viṣīdati
na viṣādamāpadyate, nāsya vipṛṣṭhībhavati mānasam, na bhagnapṛṣṭhībhavati, notrasyati na saṃtrasyati
na saṃtrāsamāpadyate| adhimucyate'dhyāśayena avirahito bodhisattvo mahāsattvaḥ
prajñāpāramitāyā veditavyaḥ, sthito'vinivartanīyāyāṃ bodhisattvabhūmau, susthito'sthānayogena|
punaraparaṃ bhagavan bodhisattvena mahāsattvena prajñāpāramitāyāṃ caratā prajñāpāramitāṃ
bhāvayatā na rūpe sthātavyaṃ na vedanāyāṃ na saṃjñāyāṃ na saṃskāreṣu, na vijñāne sthātavyam|
tatkasya hetoḥ? sacedrūpe tiṣṭhati, rūpābhisaṃskāre carati, na carati prajñāpāramitāyām|
evaṃ sacedvedanāyāṃ saṃjñāyāṃ saṃskāreṣu| sacedvijñāne tiṣṭhati, vijñānābhisaṃskāre
carati, na carati prajñāpāramitāyām| tatkasya hetoḥ? na hi abhisaṃskāre caran prajñāpāramitāṃ
parigṛhṇāti, nāpi prajñāpāramitāyāṃ yogamāpadyate, nāpi prajñāpāramitāṃ paripūrayate|
aparipūrayamāṇaḥ prajñāpāramitāṃ na niryāsyati sarvajñatāyāmaparigṛhītaṃ parigṛhṇan| tatkasya
hetoḥ? rūpaṃ hi aparigṛhītaṃ prajñāpāramitāyām| evaṃ vedanā saṃjñā saṃskārāḥ| vijñānaṃ
hi aparigṛhītaṃ prajñāpāramitāyām| yaśca rūpasyāparigrahaḥ, na tadrūpam| evaṃ yo vedanāyāḥ
saṃjñāyāḥ saṃskārāṇām| yo vijñānasyāparigrahaḥ, na tadvijñānam| sāpi prajñāpāramitā aparigṛhītā|
evaṃ hyatra bodhisattvena mahāsattvena prajñāpāramitāyāṃ caritavyam| ayaṃ ca bodhisattvasya
mahāsattvasya sarvadharmāparigṛhīto nāma samādhirvipulaḥ puraskṛtaḥ apramāṇaniyato'sādhāraṇaḥ|
sarvaśrāvakapratyekabuddhaiḥ sāpi sarvajñatā aparigṛhītā, na hi nimittato
grahītavyā| sacennimittato grahītavyā abhaviṣyat, na ceha śreṇikaḥ parivrājakaḥ śraddhāmalapsyata|
tatra hi śreṇikaḥ parivrājakaḥ sarvajñajñāne adhimucya śraddhānusārī prādeśikena
jñānenāvatīrṇaḥ| so'vatīrya na rūpaṃ parigṛhṇīte| evaṃ na vedanāṃ na saṃjñāṃ na saṃskārān|
na vijñānaṃ parigṛhṇīte| nāpi tatra prītisukhena tajjñānaṃ samanupaśyati| nādhyātmaṃ rūpasya
tajjñānaṃ samanupaśyati| na vahirdhā rūpasya tajjñānaṃ samanupaśyati| nādhyātmabahirdhā
rūpasya tajjñānaṃ samanupaśyati| nāpyanyatra rūpāttajjñānaṃ samanupaśyati| evaṃ nādhyātmaṃ
vedanāyāḥ saṃjñāyāḥ saṃskārāṇām| nādhyātmaṃ vijñānasya tajjñānaṃ samanupaśyati| na vahirdhā
vijñānasya tajjñānaṃ samanupaśyati| nādhyātmavahirdhā vijñānasya tajjñānaṃ samanupaśyati|
nāpyanyatra vijñānāttajjñānaṃ samanupaśyati| atra padaparyāye śreṇikaḥ parivrājako'dhimuktaḥ|
so'tra sarvatra śraddhānusārī sarvajñajñāne dharmatāṃ pramāṇīkṛtya evamadhimukta
iti| tena na kaściddharmaḥ parigṛhītaḥ| nāpi sa kaściddharmo ya upalabdhaḥ, yaṃ gṛhṇīyānmuñcedvā|
sa nirvāṇamapi na manyate| iyamapi bhagavan bodhisattvasya mahāsattvasya prajñāpāramitā
veditavyā yadrūpaṃ na parigṛhṇīte | evaṃ yadvedanāṃ saṃjñāṃ saṃskārān| yadvijñānaṃ na
parigṛhṇīte| na cāntarā parinirvāti, aparipūrṇairdaśabhistathāgatabalaiścaturbhistathāgatavaiśāradyairaṣṭādaśabhiśca
āveṇikairbuddhadharmaiḥ| tasmādiyamapi bhagavan bodhisattvasya
mahāsattvasya prajñāpāramitā veditavyā||

punaraparaṃ bhagavan bodhisattvena mahāsattvena prajñāpāramitāyāṃ caratā prajñāpāramitāṃ bhāvayatā
evamupaparīkṣitavyamevamupanidhyātavyam-katamaiṣā prajñāpāramitā? kasya caiṣā prajñāpāramitā?
kiṃ yo dharmo na vidyate nopalabhyate, sā prajñāpāramiteti? sacedevamupaparīkṣamāṇaḥ
evamupanidhyāyan nāvalīyate na saṃlīyate na viṣīdati na viṣādamāpadyate, nāsya vipṛṣṭhībhavati
mānasam, na bhagnapṛṣṭhībhavati, notrasyati na saṃtrasyati na saṃtrāsamāpadyate,
avirahito bodhisattvo mahāsattvaḥ prajñāpāramitayā veditavyaḥ||

atha khalvāyuṣmān śāriputra āyuṣmantaṃ subhūtimetadavocat-kiṃ kāraṇamāyuṣman subhūte avirahito
bodhisattvo mahāsattvaḥ prajñāpāramitayā veditavyaḥ? yadā rūpameva virahitaṃ rūpasvabhāvena,
evaṃ yadā vedanaiva saṃjñaiva saṃskārā eva, yadā vijñānameva virahitaṃ vijñānasvabhāvena,
yadā prajñāpāramitaiva virahitā prajñāpāramitāsvabhāvena, yadā sarvajñataiva virahitā
sarvajñatāsvabhāvena||

evamukte āyuṣmān subhūtirāyuṣmantaṃ śāriputrametadavocat-etametadāyuṣman śāriputra evametat|
rūpamevāyuṣman śāriputra virahitaṃ rūpasvabhāvena| evaṃ vedanaiva saṃjñaiva saṃskārā eva|
vijñānamevāyuṣman śāriputra virahitaṃ vijñānasvabhāvena| prajñāpāramitaiva āyuṣman śāriputra
virahitā prajñāpāramitāsvabhāvena| sarvajñataiva āyuṣman śāriputra virahitā sarvajñatāsvabhāvena|
prajñāpāramitālakṣaṇenāpi prajñāpāramitā virahitā| lakṣaṇasvabhāvenāpi lakṣaṇaṃ
virahitam| lakṣyasvabhāvenāpi lakṣyaṃ virahitam| svabhāvalakṣaṇenāpi svabhāvo virahitaḥ||

evamukte āyuṣmān śāriputra āyuṣmantaṃ subhūtimetadavocat-kiṃ punarāyuṣman subhūte yo bodhisattvo
mahāsattvo'tra śikṣiṣyate, sa niryāsyati sarvajñatāyām? āyuṣmān subhūtirāha-evametadāyuṣman
śāriputra, evametat| yo bodhisattvo mahāsattvo'tra śikṣiṣyate, sa niryāsyati sarvajñatāyām|
tatkasya hetoḥ? ajātā hyanirjātā hyāyuṣman śāriputra sarvadharmāḥ| evaṃ carata āyuṣman
śāriputra bodhisattvasya mahāsattvasya sarvajñatā āsannībhavati| yathā yathā sarvajñatā
āsannībhavati, tathā tathā sattvaparipācanāya kāyacittapariśuddhirlakṣaṇapariśuddhiḥ buddhakṣetraśuddhiḥ|
buddhaiśca samavadhānaṃ bhavati| evaṃ ca punarāyuṣman śāriputra bodhisattvo
mahāsattvaḥ prajñāpāramitāyāṃ caran sarvajñatāyā āsannībhavati||

punaraparamāyuṣmān subhūtirbodhisattvaṃ mahāsattvamārabhyaivamāha-sacedrūpe carati, nimitte
carati| sacedrūpanimitte carati, nimitte carati| sacedrūpaṃ nimittamiti carati, nimitte carati|
sa cedrūpasyotpāde carati, nimitte carati| sacedrūpasya nirodhe carati, nimitte carati|
sacedrūpasya vināśe carati, nimitte carati| sacedrūpaṃ śūnyamiti carati, nimitte carati|
ahaṃ carāmīti carati, nimitte carati| ahaṃ bodhisattva iti carati, nimitte carati| ahaṃ
bodhisattva iti hyupalambha eva sa carati| evaṃ sacedvidanāyāṃ saṃjñāyāṃ saṃskāreṣu| sacedvijñāne
carati, nimitte carati| sacedvijñānanimitte carati, nimitte carati sacedvijñānaṃ
nimittamiti carati, nimitte carati| sacedvijñānasyotpāde carati, nimitte carati| sacedvijñānasya
nirodhe carati, nimitte carati| sacedvijñānasya vināśe carati, nimitte carati| sacedvijñānaṃ
śūnyamiti carati, nimitte carati | ahaṃ carāmīti carati, nimitte carati| ahaṃ bodhisattva
iti carati, nimitte carati| ahaṃ bodhisattva iti hyupalambha eva sa carati| sacetpunarasyaivaṃ
bhavati-ya evaṃ carati, sa prajñāpāramitāyāṃ carati, sa prajñāpāramitāṃ bhāvayatīti,
nimitta eva sa carati| ayaṃ bodhisattvo'nupāyakuśalo veditavyaḥ||

atha khalvāyuṣmān śāriputra āyuṣmantaṃ subhūtimetadavocat-kathaṃ punarāyuṣman subhūte caran
bodhisattvo mahāsattvaścarati prajñāpāramitāyām? evamukte āyuṣmān subhūtirāyuṣmantaṃ śāriputrametadavocat-sacedāyuṣman
śāriputra bodhisattvo mahāsattvo na rūpe carati, na rūpanimitte
carati, na rūpaṃ nimittamiti carati, na rūpasyotpāde carati, na rūpasya nirodhe carati,
na rūpasya vināśe carati, na rūpaṃ śūnyamiti carati, nāhaṃ carāmīti carati, nāhaṃ bodhisattva
iti carati| evaṃ sacenna vedanāyāṃ na saṃjñāyāṃ na saṃskāreṣu| sacenna vijñāne carati,
na vijñānanimitte carati, na vijñānaṃ nimittamiti carati, na vijñānasyotpāde carati, na
vijñānasya nirodhe carati, na vijñānasya vināśe carati, na vijñānaṃ śūnyamiti carati, nāhaṃ
carāmīti carati, nāhaṃ bodhisattva iti carati| sacetpunarnāsyaivaṃ bhavati-ya evaṃ carati,
sa prajñāpāramitāyāṃ carati, sa prajñāpāramitāṃ bhāvayatīti| evaṃ caran bodhisattvo mahāsattvaścarati
prajñāpāramitāyām| sa hi caraṃścarāmīti nopaiti, na carāmīti nopaiti, carāmi
ca na carāmi ceti nopaiti, naiva carāmi na na carāmīti nopaiti, cariṣyāmīti nopaiti, na
cariṣyāmīti nopaiti, cariṣyāmi ca na cariṣyāmi ceti nopaiti, naiva cariṣyāmi na cariṣyāmīti
nopaiti| tatkasya hetornopaiti? sarvadharmā hyanupagatā anupāttāḥ| ayamucyate sarvadharmānupādāno
nāma samādhirbodhisattvasya mahāsattvasya, vipulaḥ puraskṛto'pramāṇaniyato'sādhāraṇaḥ
sarvaśrāvakapratyekabuddhaiḥ| anenaiva samādhinā viharan bodhisattvo mahāsattvaḥ kṣipramanuttarāṃ
samyaksaṃbodhimabhisaṃbudhyate||

buddhānubhāvena āyuṣmān subhūtiḥ sthavira evamāha-vyākṛto'yaṃ bhagavan bodhisattvo mahāsattvaḥ
pūrvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhau, yo'nena samādhinā
viharati| sa tamapi samādhiṃ na samanupaśyati, na ca tena samādhinā manyate-ahaṃ samāhitaḥ,
ahaṃ samādhiṃ samāpatsye, ahaṃ samādhiṃ samāpadye, ahaṃ samādhisamāpannaḥ, iti, evaṃ
tasya sarveṇa sarvaṃ sarvathā sarvaṃ na saṃvidyate||

evamukte āyuṣmān śāriputra āyuṣmantaṃ subhūtimetadavocat-katamenāyuṣman subhūte samādhinā viharan
bodhisattvo mahāsattvastathāgatairarhadbhiḥ samyaksaṃbuddhairvyākriyate'nuttarāyāṃ samyaksaṃbodhau?
śakyaḥ sa samādhirdarśayitum? subhūtirāha-no hīdamāyuṣman śāriputra| tatkasya
hetoḥ? tamapi hi sa kulaputraḥ samādhiṃ na jānāti, na saṃjānīte| āyuṣmān śāriputra āha-na
jānāti na saṃjānīte ityāyuṣman subhūte vadasi? āyuṣmān subhūtirāha-na jānāti na saṃjānīte
ityāyuṣman śāriputra vadāmi| tatkasya hetorna jānāti na saṃjānīte? avidyamānatvena tasya
samādhestaṃ samādhiṃ na jānāti na saṃjānīte| atha khalu bhagavān āyuṣmate subhūtaye sādhukāramadāt-sādhu
sādhu subhūte| evametatsubhūte, evametat| yathāpi nāma tathāgatānubhāvena
te pratibhāti, tathāgatādhiṣṭhānenopadiśasi| evaṃ cātra bodhisattvena mahāsattvena śikṣitavyam|
tatkasya hetoḥ? evaṃ hi śikṣamāṇo bodhisattvo mahāsattvaḥ prajñāpāramitāyāṃ śikṣate||

atha khalvāyuṣmān śāriputro bhagavantametadavocat-evaṃ śikṣamāṇo bhagavan bodhisattvo mahāsattvaḥ
prajñāpāramitāyāṃ śikṣate? evamukte bhagavānāyuṣmantaṃ śāriputrametadavocat-evaṃ śikṣamāṇaḥ
śāriputra bodhisattvo mahāsattvaḥ prajñāpāramitāyāṃ śikṣate||

evamukte āyuṣmān śāriputro bhagavantametadavocat-evaṃ śikṣamāṇo bhagavan bodhisattvo mahāsattvaḥ
katamasmin dharme śikṣate? evamukte bhagavānāyuṣmantaṃ śāriputrametadavocat evaṃ śikṣamāṇaḥ
śāriputra bodhisattvo mahāsattvo na kasmiṃściddharme śikṣate| tatkasya hetoḥ? na hi
te śāriputra dharmāstathā saṃvidyante yathā bālapṛthagjanā aśrutavanto'bhiniviṣṭāḥ| āyuṣmān
śāriputra āha-kathaṃ tarhi te bhagavan saṃvidyante? bhagavānāha-yathā śāriputra na saṃvidyante,
tathā saṃvidyante evamavidyamānāḥ| tenocyante avidyeti| tān bālapṛthagjanā aśrutavanto'bhiniviṣṭāḥ|
tairasaṃvidyamānāḥ sarvadharmāḥ kalpitāḥ| te tān kalpayitvā dvayorantayoḥ
saktāḥ tān dharmānna jānanti na paśyanti| tasmātte'saṃvidyamānān sarvadharmān kalpayanti|
kalpayitvā dvāvantāvabhiniviśante abhiniviśya tannidānamupalambhaṃ niśritya atītān dharmān
kalpayanti, anāgatān dharmān kalpayanti, pratyutpannān dharmān kalpayanti te kalpayitvā
nāmarūpe'bhiniviṣṭāḥ| tairasaṃvidyamānāḥ sarvadharmāḥ kalpitāḥ| te tānasaṃvidyamānān sarvadharmān
kalpayanto yathābhūtaṃ mārgaṃ na jānanti na paśyanti| yathābhūtaṃ mārgamajānanto'paśyanto
na niryānti traidhātukāt, na budhyante bhūtakoṭim| tena te bālā iti saṃjñāṃ gacchanti|
te satyaṃ dharmaṃ na śraddhadhati| na khalu punaḥ śāriputra bodhisattvā mahāsattvā
kaṃciddharmamabhiniviśante||

evamukte āyuṣmān śāriputro bhagavantametadavocat-evaṃ śikṣamāṇo bhagavan bodhisattvo mahāsattvaḥ
sarvajñatāyāṃ śikṣate? bhagavānāha-evaṃ śikṣamāṇaḥ śāriputra bodhisattvo mahāsattvaḥ
sarvajñatāyāmapi na śikṣate| evaṃ śikṣamāṇaḥ śāriputra bodhisattvo mahāsattvaḥ sarvadharmeṣu
śikṣate| evaṃ śikṣamāṇaḥ śāriputra bodhisattvo mahāsattvaḥ sarvajñatāyāṃ śikṣate, sarvajñatāyā
āsannībhavati, sarvajñatāyāṃ niryāsyati||

atha khalvāyuṣmān subhūtirbhagavantametadavocat-yo bhagavan evaṃ paripṛcchet-kimayaṃ māyāpuruṣāḥ
sarvajñatāyāṃ śikṣiṣyate, sarvajñatāyā āsannībhaviṣyati, sarvajñatāyāṃ niryāsyatīti?
tasya bhagavan evaṃ paripṛcchataḥ kathaṃ nirdeṣṭavyaṃ syāt? evamukte bhagavānāyuṣmantaṃ subhūtimetadavocat-tena
hi subhūte tvāmevātra pratiprakṣyāmi| yathā te kṣamate, tathā vyākuryāḥ|
sādhu bhagavannityāyuṣmān subhūtirbhagavataḥ pratyaśrauṣīt| bhagavānetadavocat-tatkiṃ
manyase subhūte anyā sā māyā, anyattadrūpam, anyā sā māyā, anyā sā vedanā| anyā sā saṃjñā,
anye te saṃskārāḥ| anyā sā māyā, anyattadvijñānam? subhūtirāha-na hyetadbhagavan| na hi
bhagavan anyā sā māyā anyattadrūpam| rūpameva bhagavan māyā, māyaiva rūpam| na hi bhagavan
anyā sā māyā anyā sā vedanā, anyā sā saṃjñā anye te saṃskārāḥ| vedanā saṃjñā saṃskārā eva
bhagavan māyā, māyaiva vedanāsaṃjñāsaṃskārāḥ| na bhagavan anyā sā māyā anyattadvijñānam|
vijñānameva bhagavan māyā, māyaiva vijñānam||

bhagavānāha-tatkiṃ manyase subhūte atraiṣāṃ saṃjñā samajñā prajñaptirvyavahāraḥ pañcasūpādānaskandheṣu
yaduta bodhisattva iti? evamukte āyuṣmān subhūtirbhagavantametadavocat-evametadbhagavan,
evametatsugata| tena hi bhagavan bodhisattvena mahāsattvena prajñapāramitāyāṃ śikṣamāṇena
māyāpuruṣeṇeva śikṣitavyaṃ bhavatyanuttarāyāṃ samyaksaṃbodhau| tatkasya hetoḥ? sa
eva hi bhagavan māyāpuruṣo dhārayitavyo yaduta pañcopādānaskandhāḥ| tatkasya hetoḥ? tathā
hi bhagavan māyopamaṃ rūpamuktaṃ bhagavatā| yacca rūpaṃ tatṣaḍindriyaṃ te pañca skandhāḥ|
tathā hi bhagavan māyopamā vedanāsaṃjñāsaṃskārā uktāḥ| tathā hi bhagavan māyopamaṃ vijñānamuktaṃ
bhagavatā| yacca vijñānaṃ tatṣaḍindriyaṃ te pañca skandhāḥ| mā bhagavan navayānasaṃprasthitā
bodhisattvā mahāsattvā imaṃ nirdeśaṃ śrutvā utrasiṣuḥ saṃtrasiṣuḥ saṃtrāsamāpatsyante|
bhagavānāha-yadi subhūte navayānasaṃprasthitā bodhisattvā mahāsattvāḥ pāpamitrahastagatā
bhaviṣyanti, utrasiṣyanti saṃtrasiṣyanti saṃtrāsamāpatsyante| atha cetsubhūte navayānasaṃprasthitā
bodhisattvā mahāsattvāḥ kalyāṇamitrahastagatā bhaviṣyanti, notrasiṣyanti
na saṃtrasiṣyanti na saṃtrāsamāpatsyante||

evamukte āyuṣmān subhūtirbhagavantametadavocat-kāni punarbhagavan bodhisattvasya mahāsattvasya
kalyāṇamitrāṇi veditavyāni? bhagavānāha-ya enaṃ pāramitāsu avavadanti anuśāsati| ye'smai
mārakarmāṇyupadiśanti| evaṃ māradoṣā boddhavyāḥ-ime māradoṣāḥ| evaṃ mārakarmāṇi boddhavyāni-imāni
mārakarmāṇi| tāni tvayā buddhvā vivarjayitavyānīti| imāni subhūte bodhisattvasya
mahāsattvasya mahāsaṃnāhasaṃnaddhasya mahāyānasaṃprasthitasya mahāyānasamārūḍhasya kalyāṇamitrāṇi
veditavyāni| evamukte āyuṣmān subhūtirbhagavantametadavocat-yadbhagavānevamāha-imāni
subhūte bodhisattvasya mahāsattvasya mahāsaṃnāhasaṃnaddhasya mahāyānasaṃprasthitasya mahāyānasamārūḍhasya
kalyāṇamitrāṇi veditavyānīti| yacca bodhisattvo mahāsattva iti bhagavannucyate,
tatra bodhisattva iti bhagavan kaḥ padārtha? evamukte bhagavānāyuṣmantaṃ subhūtimetadavocat-apadārthaḥ
subhūte bodhisattvapadārthaḥ| tatkasya hetoḥ? sarvadharmāṇāṃ hi subhūte
bodhisattvo mahāsattvo'saktatāyāṃ śikṣate| sarvadharmāṇāṃ hi subhūte bodhisattvo mahāsattvo'nubodhanārthena
asaktatāyāmanuttarāṃ samyaksaṃbodhimabhisaṃbudhyate| bodhyarthena tu
subhūte bodhisattvo mahāsattva ityucyate| subhūtirāha-yatpunarbhagavānevamāha-bodhisattvo
mahāsattva iti, kena kāraṇena bhagavan bodhisattvo mahāsattva ityucyate? bhagavānāha-mahataḥ
sattvarāśermahataḥ sattvanikāyasya agratāṃ kārayiṣyati, tenārthena bodhisattvo mahāsattva
ityucyate||

atha khalvāyuṣmān śāriputro bhagavantametadavocat-mamāpi bhagavan pratibhātiyenārthena bodhisattvo
mahāsattva ityucyate| bhagavānāha-pratibhātu te śāriputra yasyedānīṃ kālaṃ manyase|
āyuṣmān śāriputra āha-mahatyā ātmadṛṣṭyāḥ sattvadṛṣṭyāḥ jīvadṛṣṭyāḥ pudgala dṛṣṭyāḥ bhavadṛṣṭyāḥ
vibhavadṛṣṭyāḥ ucchedadṛṣṭyāḥ śāśvatadṛṣṭyāḥ svakāyadṛṣṭyāḥ, etāsāmevamādyānāṃ dṛṣṭīnāṃ
prahāṇāya dharmaṃ deśayiṣyatīti, tenārthena bodhisattvo mahāsattva ityucyate| atha khalvāyuṣmān
subhūtirbhagavantametadavocat-mamāpi bhagavan pratibhāti yenārthena bodhisattvo
mahāsattva ityucyate| bhagavānāha-pratibhātu te subhūte yasyedānīṃ kālaṃ manyase| subhūtirāha-bodhisattvo
mahāsattva iti bhagavannucyate| yadapi tadbhagavan bodhicittaṃ sarvajñatācittamanāsravaṃ
cittamasamaṃ cittaṃ asamasamaṃ cittamasādhāraṇaṃ sarvaśrāvakapratyekabuddhaiḥ,
tatrāpi citte asakto'paryāpannaḥ| tatkasya hetoḥ? tathā hi tatsarvajñatācittamanāsravamaparyāpannaṃ
tat, yadapi tatsarvajñatācittamanāsravamaparyāpannam| tatrāpi citte asakto'paryāpannaḥ|
tenārthena bodhisattvo mahāsattva iti saṃkhyāṃ gacchati||

atha khalvāyuṣmān śāriputra āyuṣmantaṃ subhūtimetadavocat-kena kāraṇena āyuṣman subhūte tatrāpi
citte asakto'paryāpannaḥ? subhūtirāha-acittatvādāyuṣman śāriputra tatrāpi citte asakto'paryāpannaḥ||

śāriputra āha-kiṃ punarāyuṣman subhūte asti taccittaṃ yaccittamacittam? subhūtirāha-kiṃ punarāyuṣman
śāriputra tatra acittatāyāmastitā vā nāstitā vā vidyate vā upalabhyate vā? śāriputra
āha-no hīdamāyuṣman subhūte| subhūtirāha-tadyadi āyuṣman śāriputra tatra acittatāyāmastitā
vā nāstitā vā na vidyate vā nopalabhyate vā, tatkathamāyuṣmān śāriputra evamāha-asti
taccittaṃ yaccittamacittamiti? śāriputra āha-sādhu sādhu āyuṣman subhūte| yathāpi nāma tvaṃ
bhagavatā araṇāvihāriṇāmagratāyāṃ nirdiṣṭo nirdiśasi||

atha khalvāyuṣmān pūrṇo maitrāyaṇīputro bhagavantametadavocat-mahāsattvo mahāsattva iti yadidaṃ
bhagavannucyate, mahāsaṃnāhasaṃnaddhaḥ sa sattvaḥ| mahāyānasaṃprasthito mahāyānasamārūḍhaśca
sa sattvaḥ| tasmātsa mahāsattvo mahāsattva iti saṃkhyāṃ gacchati||

atha khalvāyuṣmān subhūtirbhagavantametadavocat-mahāsaṃnāhasaṃnaddho mahāyānasaṃnaddha iti yadidaṃ
bhagavannucyate, kiyatā bhagavan bodhisattvo mahāsattvo mahāsaṃnāhasaṃnaddho bhavati
? bhagavānāha-iha subhūte bodhisattvasya mahāsattvasyaivaṃ bhavati-aprameyā mayā sattvāḥ
parinirvāpayitavyā iti| asaṃkhyeyā mayā sattvāḥ parinirvāpayitavyā iti| na ca te santi yairye
parinirvāpayitavyā iti| sa tāṃstāvataḥ sattvān parinirvāpayati| na ca sa kaścitsattvo
yaḥ parinirvṛto yena ca parinirvāpito bhavati| tatkasya hetoḥ? dharmataiṣā subhūte dharmāṇāṃ
māyādharmatāmupādāya syāt| yathāpi nāma subhūte dakṣo māyākaro vā māyākārāntevāsī vā caturmahāpathe
mahāntaṃ janakāyamabhinirmimīte| abhinirmāya tasyaiva mahato janakāyasyāntardhānaṃ
kuryāt| tatkiṃ manyase subhūte api nu tatra kenacitkaściddhato vā mṛto vā nāśito vā
antarhito vā? subhūtirāha-no hīdaṃ bhagavan| bhagavānāha-evameva subhūte bodhisattvo mahāsattvo'prameyānasaṃkhyeyān
sattvān parinirvāpayati| na ca sa kaścitsattvo yaḥ parinirvṛto
yena ca parinirvāpito bhavati| sacedbodhisattvo mahāsattva imaṃ nirdeśamevaṃ nirdiśyamānaṃ
śrutvā notrasyati na saṃtrasyati na saṃtrāsamāpadyate, iyatā ayaṃ subhūte bodhisattvo mahāsattvo
mahāsaṃnāhasaṃnaddho veditavyaḥ||

atha khalvāyuṣmān subhūtirbhagavantametadavocat-yathāhaṃ bhagavan bhagavato bhāṣitasyārthamājānāmi,
tathā asaṃnāhasaṃnaddho batāyaṃ bhagavan bodhisattvo mahāsattvo veditavyaḥ| bhagavānāha-evametatsubhūte,
evametat| asaṃnāhasaṃnaddho batāyaṃ bodhisattvo mahāsattvo veditavyaḥ|
tatkasya hetoḥ? akṛtā hi subhūte sarvajñatā avikṛtā anabhisaṃskṛtā| te'pi sattvā akṛtā
avikṛtā anabhisaṃskṛtāḥ, yeṣāṃ sattvānāmarthāya ayaṃ saṃnāhasaṃnaddhaḥ||

evamukte āyuṣmān subhūtirbhagavantametadavocat-evametadbhagavan, evametatsugata| tatkasya hetoḥ?
tathā hi bhagavan rūpamabaddhamamuktam| evaṃ vedanāsaṃjñāsaṃskārāḥ| tathā hi bhagavan
vijñānamabaddhamamuktam| rūpatathatāpi bhagavan abaddhā amuktā| evaṃ vedanātathatāpi saṃjñātathatāpi
saṃskāratathatāpi| vijñānatathatāpi bhagavan abaddhā amuktā||

atha khalvāyuṣmān pūrṇo maitrāyaṇīputra āyuṣmantaṃ subhūtimetadavocat-rūpamāyuṣman subhūte abaddhamamuktamiti
vadasi| evaṃ vedanāsaṃjñāsaṃskārāḥ| vijñānamāyuṣman subhūte abaddhamamuktamiti
vadasi| rūpatathatāpi āyuṣman subhūte abaddhā amukteti vadasi| evaṃ vedanātathatāpi
saṃjñātathatāpi saṃskāratathatāpi| vijñānatathatāpyāyuṣman subhūte abaddhā amukteti vadasi|
atha katamattadāyuṣman subhūte rūpaṃ yadrūpamabaddhamamuktamiti vadasi? evaṃ katamā sā
vedanā, katamā sā saṃjñā, katame te saṃskārāḥ? katamattadāyuṣman subhūte vijñānaṃ yadvijñānamabaddhamamuktamiti
vadasi? katamā sā āyuṣman subhūte rūpatathatā yā rūpatathatāpyabaddhā
amukteti vadasi? evaṃ katamā sā vedanātathatā saṃjñātathatā saṃskāratathatā? katamā sā āyuṣman
subhūte vijñānatathatā yā vijñānatathatāpyabaddhā amukteti vadasi? evamukte āyuṣmān
subhūtirāyuṣmantaṃ pūrṇaṃ maitrāyaṇīputrametadavocat-yadāyuṣman pūrṇa māyāpuruṣasya rūpaṃ
tadabaddhamamuktam | evaṃ yā māyāpuruṣasya vedanā, yā māyāpuruṣasya saṃjñā, ye māyāpuruṣasya
saṃskārāḥ| yadāyuṣman pūrṇa māyāpuruṣasya vijñānaṃ tadabaddhamamuktam| yā āyuṣman pūrṇa
māyāpuruṣasya rūpatathatā sā abaddhā amuktā| evaṃ yā māyāpuruṣasya vedanātathatā saṃjñātathatā
saṃskāratathatā| yā āyuṣman pūrṇa māyāpuruṣasya vijñānatathatā sā abaddhā amuktā| tatkasya
hetoḥ? asadbhūtatvādabaddhā amuktā, viviktatvādabaddhā amuktā, anutpannatvādabaddhā
amuktā| ayaṃ sa bodhisattvasya mahāsattvasya mahāsaṃnāhasaṃnaddhasya mahāyānasaṃprasthitasya
mahāyānasamārūḍhasya mahāsaṃnāho'saṃnāhaḥ| evamukte āyuṣmān pūrṇo maitrāyaṇīputrastūṣṇīmabhūt||

atha khalvāyuṣmān subhūtirbhagavantametadavocat-evaṃ bhagavan bodhisattvo mahāsattvo mahāsaṃnāhasaṃnaddhaḥ
san mahāyānasaṃprasthito mahāyānasamārūḍho bhavati| katamacca tanmahāyānam?
kathaṃ vā tatsaṃprasthito veditavyaḥ? kuto vā tanmahāyānaṃ niryāsyati? kena vā tanmahāyānaṃ
saṃprasthitam? kva vā tanmahāyānaṃ sthāsyati? ko vā anena mahāyānena niryāsyati? evamukte
bhagavānāyuṣmantaṃ subhūtimetadavocat-mahāyānamiti subhūte aprameyatāyā etadadhivacanam|
aprameyamiti subhūte apramāṇatvena| yadapi subhūte evaṃ vadasi-kathaṃ vā tatsaṃprasthito
veditavyaḥ? kuto vā tanmahāyānaṃ niryāsyati? kena vā tanmahāyānaṃ saṃprasthitam? kva vā tanmahāyānaṃ
sthāsyati? ko vā anena mahāyānena niryāsyatīti? pāramitābhiḥ saṃprasthitaḥ| traidhātukānniryāsyati|
yenārambaṇaṃ tena saṃprasthitam| sarvajñatāyāṃ sthāsyati| bodhisattvo
mahāsattvo niryāsyati, api tu khalu punarna kutaścinniryāsyati| na kenāpi saṃprasthitam|
na kvacitsthāsyati| api tu sthāsyati sarvajñatāyāmasthānayogena| nāpi kaścittena mahāyānena
niryāto nāpi niryāsyati nāpi niryāti| tatkasya hetoḥ? yaśca niryāyāt, yena ca niryāyāt,
ubhāvetau dharmau na vidyete nopalabhyete| evamavidyamāneṣu sarvadharmeṣu katamo dharmaḥ
katamena dharmeṇa niryāsyati? evaṃ hi subhūte bodhisattvo mahāsattvo mahāyānasaṃnaddho mahāyānasaṃprasthito
mahāyānasamārūḍho bhavati||

evamukte āyuṣmān subhūtirbhagavantametadavocat-mahāyānaṃ mahāyānamiti bhagavannucyate| sadevamānuṣāsuraṃ
lokamabhibhavanniryāsyati ākāśasamatayā atimahattayā tanmahāyānam| yathā ākāśe
aprameyāṇāmasaṃkhyeyānāṃ sattvānāmavakāśaḥ, evameva bhagavan asmin yāne aprameyāṇāmasaṃkhyeyānāṃ
sattvānāmavakāśaḥ| anena bhagavan paryāyeṇa mahāyānamidaṃ bodhisattvānāṃ mahāsattvānām|
naivāsyāgamo dṛśyate, naivāsya nirgamo dṛśyate, nāpyasya sthānaṃ saṃvidyate| evamasya
bhagavan mahāyānasya naiva pūrvānta upalabhyate, nāpyaparānta upalabhyate, nāpi madhya
upalabhyate| atha samaṃ bhagavaṃstadyānam| tasmānmahāyānaṃ mahāyānamityucyate| atha khalu
bhagavānāyuṣmate subhūtaye sādhukāramadāt-sādhu sādhu subhūte| evametatsubhūte, evametat|
evaṃ mahāyānamidaṃ bodhisattvānāṃ mahāsattvānām| atra śikṣitvā bodhisattvairmahāsattvaiḥ sarvajñatā
anuprāptā, anuprāpsyate anuprāpyate ca||

atha khalvāyuṣmān pūrṇo maitrāyaṇīputro bhagavantametadavocat-ayaṃ bhagavan subhūtiḥ sthaviraḥ
prajñāpāramitāyāḥ kṛtaśo'dhīṣṭo mahāyānamupadeṣṭavyaṃ manyate| atha khalvāyuṣmān subhūtirbhagavantametadavocat-nāhaṃ
bhagavan prajñāpāramitāṃ vyatikramya mahāyānamavocam| bhagavānāha-no
hīdaṃ subhūte| anulomatvaṃ subhūte prajñāpāramitāyā mahāyānamupadiśasi| evamukte
āyuṣmān subhūtirbhagavantametadavocat-buddhānubhāvādbhagavan| api nu khalu punarbhagavan pūrvāntato
bodhisattvo nopaiti, aparāntato bodhisattvo nopaiti, madhyato bodhisattvo nopaiti|
tatkasya hetornopaiti? rūpāparyantatayā hi bodhisattvāparyantatā veditavyā, evaṃ vedanāsaṃjñā
saṃskārāḥ| vijñānāparyantatayā hi bodhisattvāparyantatā veditavyā| rūpaṃ bodhisattva
iti nopaiti| idamapi na vidyate nopalabhyate| evaṃ vedanāsaṃjñāsaṃskārāḥ| vijñānaṃ bodhisattva
iti nopaiti, idamapi na vidyate nopalabhyate| evaṃ bhagavan sarveṇa sarvaṃ sarvathā
sarvaṃ bodhisattvadharmamanupalabhamāno nāhaṃ bhagavan taṃ dharmaṃ samanupaśyāmi yasyaitannāmadheyaṃ
yaduta bodhisattva iti| prajñāpāramitāmapi na samanupaśyāmi nopalabhe| sarvajñatāmapi
na samanupaśyāmi nopalabhe| so'haṃ bhagavan sarveṇa sarvaṃ sarvathā sarvaṃ taṃ dharmamanupalabhamāno'samanupaśyan
katamaṃ dharmaṃ katamena dharmeṇa katamasmin dharme'vavadiṣyāmi
anuśāsiṣyāmi? buddha iti bhagavan nāmadheyamātrametat| bodhisattva iti bhagavan nāmadheyamātrametat|
prajñāpāramiteti bhagavan nāmadheyamātrametat| tacca nāmadheyamanabhinirvṛttam|
yathā ātmā ātmeti ca bhagavannucyate, atyantatayā ca bhagavannanabhinirvṛtta ātmā|
evamasvabhāvānāṃ sarvadharmāṇāṃ katamattadrūpaṃ yadagrāhyamanabhinirvṛttam? katame te vedanāsaṃjñāsaṃskārāḥ?
katamattadvijñānaṃ yadagrāhyamanabhinirvṛttam? evameteṣāṃ sarvadharmāṇāṃ
yā asvabhāvatā, sā anabhinirvṛttiḥ| yā ca sarvadharmāṇāmanabhinirvṛttirna te dharmāḥ| tatkimanabhinirvṛttimanabhinirvṛttyāṃ
prajñāpāramitāyāmavavadiṣyāmyanuśāsiṣyāmi? na cānyatra
bhagavan anabhinirvṛttitaḥ sarvadharmā vā buddhadharmā vā bodhisattvadharmā vā upalabhyante,
yo vā bodhāya caret| sacedbhagavan evaṃ bhāṣyamāṇe evaṃ deśyamāne evamupadiśyamāne bodhisattvasya
mahāsattvasya cittaṃ nāvalīyate na saṃlīyate na viṣīdati na viṣādamāpadyate, nāsya
vipṛṣṭhībhavati mānasaṃ na bhagnapṛṣṭhībhavati notrasyati na saṃtrasyati na saṃtrāsamāpadyate,
evaṃ veditavyam-caratyayaṃ bodhisattvo mahāsattvaḥ prajñāpāramitāyām| bhāvayatyayaṃ
bodhisattvo mahāsattvaḥ prajñāpāramitām| upaparīkṣate'yaṃ bodhisattvo mahāsattvaḥ prajñāpāramitām|
upanidhyāyatyayaṃ bodhisattvo mahāsattvaḥ prajñāpāramitāmiti| tatkasya hetoḥ?
yasmin hi samaye bhagavan bodhisattvo mahāsattvaḥ imān dharmān prajñāpāramitāyāṃ vyupaparīkṣate,
tasmin samaye na rūpamupaiti, na rūpamupagacchati, na rūpasyotpādaṃ samanupaśyati,
na rūpasya nirodhaṃ samanupaśyati| evaṃ na vedanāṃ na saṃjñāṃ na saṃskārān| na vijñānamupaiti,
na vijñānamupagacchati, na vijñānasyotpādaṃ samanupaśyati, na vijñānasya nirodhaṃ samanupaśyati|
tatkasya hetoḥ? tathā hi yo rūpasyānutpādo na tadrūpam| yo rūpasyāvyayo na tadrūpam|
ityanutpādaśca rūpaṃ ca advayametadadvaidhīkāram| ityavyayaśca rūpaṃ ca advayametadadvaidhīkāram|
yatpunaretaducyate rūpamiti, advayasyaiṣā gaṇanā kṛtā| evaṃ tathā hi yo vedanāyāḥ
saṃjñāyāḥ saṃskārāṇām| tathā hi yo vijñānasyānutpādo na tadvijñānam, yo vijñānasyāvyayo
na tadvijñānam| ityanutpādaśca vijñānaṃ ca advayametadadvaidhīkāram| ityavyayaśca vijñānaṃ
ca advayametadadvaidhīkāram| yatpunaretaducyate vijñānamiti, advayastaiṣā gaṇanā kṛtā|
evaṃ bhagavan prajñāpāramitāyāṃ sarvākāraṃ sarvadharmān vyupaparīkṣamāṇaḥ tasmin samaye
na rūpamupaiti, na rūpamupagacchati, na rūpasyotpādaṃ samanupaśyati, na rūpasya nirodhaṃ
samanupaśyati| evaṃ na vedanāṃ na saṃjñāṃ na saṃskārān| na vijñānamupaiti, na vijñānamupagacchati,
na vijñānasyotpādaṃ samanupaśyati, na vijñānasya nirodhaṃ samanupaśyati| tatkasya
hetoḥ? tathā hi yo rūpasyānutpādo na tadrūpam| yo rūpasyāvyayo na tadrūpam| ityanutpādaśca
rūpaṃ ca advayametadadvaidhīkāram| ityavyayaśca rūpaṃ ca advayametadadvaidhīkāram| yatpunaretaducyate
rūpamiti, advayasyaiṣā gaṇanā kṛtā| evaṃ tathā hi yo vedanāyāḥ saṃjñāyāḥ saṃskārāṇām|
tathā hi yo vijñānasyānutpādo na tadvijñānam, yo vijñānasyāvyayo na tadvijñānam|
ityanutpādaśca vijñānaṃ ca advayametadadvaidhīkāram| ityavyayaśca vijñānaḥ ca advayametadadvaidhīkāram|
yatpunaretaducyate vijñānamiti, advayasyaiṣā gaṇanā kṛtā||

atha khalvāyuṣmān śāriputra āyuṣmantaṃ subhūtimetadavocat-tena hi yathāhamāyuṣmataḥ subhūterbhāṣitasyārthamājānāmi,
tathā bodhisattvo'pyanutpādaḥ| yadi ca āyuṣman subhūte bodhisattvo'pyanutpādaḥ
kiṃ bodhisattvo duṣkaracārikāṃ carati? yāni vā tāni sattvānāṃ kṛtaśo duḥkhānyutsahate
pratyanubhavitum? evamukte āyuṣmān subhūtirāyuṣmantaṃ śāriputrametadavocat-nāhamāyuṣman
śāriputra icchāmi bodhisattvaṃ mahāsattvaṃ duṣkaracārikāṃ carantam nāpi sa bodhisattvo
mahāsattvo yo duṣkarasaṃjñayā carati| tatkasya hetoḥ? na hi āyuṣman śāriputra duṣkarasaṃjñāṃ
janayitvā śakyo'prameyāṇāmasaṃkhyeyānāṃ sattvānāmarthaḥ kartum| api tu sukhasaṃjñāmeva
kṛtvā| sarvasattvānāmantike mātṛsaṃjñāṃ pitṛsaṃjñāṃ putrasaṃjñāṃ duhitṛsaṃjñāṃ kṛtvā strīpuruṣeṣu|
evametāḥ saṃjñāḥ kṛtvā bodhisattvo mahāsattvo bodhisattvacārikāṃ carati| tasmānmātṛsaṃjñā
pitṛsaṃjñā putrasaṃjñā duhitṛsaṃjñā bodhisattvena mahāsattvena sarvasattvānāmantike
yāvadātmasaṃjñā utpādayitavyā| yathā ātmā sarveṇa sarvaṃ sarvathā sarvaṃ sarvaduḥkhebhyo
mocayitavyaḥ, evaṃ sarvasattvāḥ sarveṇa sarvaṃ sarvathā sarvaṃ sarvaduḥkhebhyo mocayitavyā
iti| evaṃ ca sarvasattveṣu saṃjñā utpādayitavyā-mayaite sarvasattvā na parityaktavyāḥ|
mayaite sarvasattvāḥ parimocayitavyā aparimāṇato duḥkhaskandhāt| na ca mayaiteṣu cittapradoṣa
utpādayitavya antaśaḥ śataśo'pi chidyamāneneti| evaṃ hi bodhisattvena mahāsattvena
cittamutpādayitavyam sacedevaṃcitto vihariṣyati, na duṣkarasaṃjñī cariṣyati, na duṣkarasaṃjñī
vihariṣyati| punaraparamāyuṣman śāriputra bodhisattvena mahāsattvena evaṃ cittamutpādayitavyam-yathā
sarveṇa sarvaṃ sarvathā sarvamātmā na vidyate nopalabhyate, evaṃ sarveṇa sarvaṃ
sarvathā sarvaṃ sarvadharmā na saṃvidyante nopalabhyante| evamādhyātmikabāhyeṣu sarvadharmeṣu
saṃjñā utpādayitavyā| sacedevaṃcittaścariṣyati, na duṣkarasaṃjñī cariṣyati, na duṣkarasaṃjñī
vihariṣyati| yadapyāyuṣman śāriputra evamāha-anutpādo bodhisattvo iti| evametadāyuṣman
śāriputra, evametat| anutpādo bodhisattva iti||

śāriputra āha-kiṃ punarāyuṣman subhūte bodhisattva evānutpādaḥ, utāho bodhisattvadharmā apyanutpādaḥ?
subhūtirāha-bodhisattvadharmā api āyuṣman śāriputra anutpādaḥ śāriputra āha-kiṃ
punarāyuṣman subhūte bodhisattvadharmā evānutpādaḥ, utāho sarvajñatāpyanutpādaḥ? subhūtirāha-
sarvajñatāpyāyuṣman śāriputra anutpādaḥ| āha-kiṃ punarāyuṣman subhūte sarvajñataivānutpādaḥ,
utāho sarvajñatādharmā apyanutpādaḥ? āha-sarvajñatādharmā apyāyuṣman śāriputra anutpādaḥ|
āha-kiṃ punarāyuṣman subhūte sarvajñatādharmā evānutpādaḥ, utāho pṛthagjano'pyanutpādaḥ?
āha-pṛthagjano'pyāyuṣman śāriputra anutpādaḥ| āha-kiṃ punarāyuṣman subhūte pṛthagjana
evānutpādaḥ, utāho pṛthagjanadharmā apyanutpādaḥ? āha-pṛthagjanadharmā āpyāyuṣman śāriputra
anutpādaḥ| evamukte āyuṣmān śāriputra āyuṣmantaṃ subhūtimetadavocat-yadyāyuṣman subhūte
bodhisattvo'pyanutpādaḥ, bodhisattvadharmā apyanutpādaḥ, sarvajñatāpyanutpādaḥ, sarvajñatādharmā
apyanutpādaḥ, pṛthagjano'pyanutpādaḥ, pṛthagjanadharmā apyanutpādaḥ, nanvāyuṣman
subhūte anuprāptaiva ayatnena bodhisattvena mahāsattvena sarvajñatā bhavati| evamukte āyuṣmān
subhūtirāyuṣmantaṃ śāriputrametadavocat-nāhamāyuṣman śāriputra anutpannasya dharmasya
prāptimicchāmi, nāpyabhisamayam| nāpyanutpannena dharmeṇa anutpannā prāptiḥ prāpyate| āha-kiṃ
punarāyuṣman subhūte anutpannena dharmeṇa anutpannā prāptiḥ prāpyate, utāho utpannena
dharmeṇa anutpannā prāptiḥ prāpyate ? āha-kiṃ punarāyuṣman śāriputra anutpanno dharma utpannaḥ,
utāho anutpanna eva dharmo'nutpannaḥ? āha-kiṃ punarāyuṣman subhūte utpāda eva dharmo'nutpādaḥ,
utāho anutpādo dharma utpādaḥ? āha-utpādo dharmo'nutpādo dharma ityāyuṣman śāriputra
na pratibhāti jalpitum | āha-anutpādo'pi te āyuṣman subhūte pratibhāti jalpitum| āha-anutpāda
evāyuṣman śāriputra jalpaḥ| anutpāda eva āyuṣmān śāriputra pratibhāti| anutpāda
eva āyuṣman śāriputra pratibhānam| evamevāyuṣman śāriputra atyantaṃ pratibhāti||

evamukte āyuṣmān śāriputra āyuṣmantaṃ subhūtimetadavocat-dhārmakathikānāmāyuṣmān subhūtiragratāyāṃ
sthāpitavyaḥ| tatkasya hetoḥ? tathā hyāyuṣmān subhūtiḥ sthaviro yato yata eva paripraśnīkriyate,
tatastata eva niḥsarati, dharmatāyāśca na calati, tāṃ ca dharmatāṃ na virodhayati|
evamukte āyuṣmān subhūtirāyuṣmantaṃ śāriputrametadavocat-dharmataiṣā āyuṣman śāriputra
bhagavataḥ śrāvakāṇāmaniśritadharmāṇām| te yato yata eva paripraśnīkriyante, tatastata
eva niḥsaranti, dharmatāṃ ca na virodhayanti, dharmatāyāśca na vyativartante| tatkasya hetoḥ?
yathāpi nāma aniśritattvātsarvadharmāṇām| evamukte āyuṣmān śāriputra āyuṣmantaṃ subhūtimetadavocat-sādhu
sādhu āyuṣman subhūte| katamaiṣā sarvadharmāniśritapāramitā bodhisattvānāṃ
mahāsattvānām? subhūtirāha-prajñāpāramitaiva āyuṣman śāriputra sārvayānikī, sarvadharmāniśritatayā
sarvadharmāniśritapāramitā ca| iti hi yasya bodhisattvasya mahāsattvasya evaṃ
gambhīrāyāṃ prajñāpāramitāyāṃ bhāṣyamāṇāyāmevaṃ deśyamānāyāmevamupadiśyamānāyāṃ na bhavati
cittasya avalīnatvam, na bhavati kāṅkṣāyitatvam, na bhavati dhaṃdhāyitatvam, na bhavati
cittasyānyathātvam, veditavyamayaṃ bodhisattvo mahāsattvo viharatyanena prajñāpāramitāvihāreṇa
avirahitaścānena manasikāreṇeti||

atha khalvāyuṣmān śāriputra āyuṣmataṃ subhūtimetadavocat-kathamāyuṣman subhūte avirahito bodhisattvo
mahāsattvo'virahito manasikāreṇa bhavati, yaḥ prajñāpāramitāvihāreṇa viharati? yadi
hyāyuṣman subhūte bodhisattvo mahāsattvo'virahito manasikāreṇa bhavati, evaṃ sa virahitaḥ
prajñāpāramitāvihāreṇa bhavati| yadi ca āyuṣman subhūte avirahito bodhisattvo mahāsattvaḥ
prajñāpāramitāvihāreṇa bhavati, evaṃ sa virahito manasikāreṇa bhavati| yadi ca āyuṣman
subhūte manasikāreṇāvirahito bodhisattvo mahāsattvaḥ, avirahita eva prajñāpāramitāvihāreṇa
bhavati| evaṃ sati sarvasattvā apyavirahitā bhaviṣyanti prajñāpāramitāvihāreṇa| tatkasya
hetoḥ? sarvasattvā api hyavirahitā manasikāreṇa viharanti||

evamukte āyuṣmān subhūtirāyuṣmantaṃ śāriputrametadavocat-sādhu sādhu āyuṣman śāriputra| api
tu upālapsye tvā| artha eva tvāyuṣmatā śāriputreṇa bhūtapadābhidhānena parigṛhītaḥ| tatkasya
hetoḥ? sattvāsvabhāvatayā āyuṣman śāriputra manasikārāsvabhāvatā veditavyā| sattvāsadbhāvatayā
āyuṣman śāriputra manasikārāsadbhāvatā veditavyā| sattvaviviktatayā āyuṣman śāriputra
manasikāraviviktatā veditavyā| sattvācintyatayā āyuṣman śāriputra manasikārācintyatā veditavyā|
sattvānabhisaṃbodhanatayā āyuṣman śāriputra manasikārānabhisaṃbodhanatā veditavyā|
sattvāyathābhūtārthābhisaṃbodhanatayā āyuṣman śāriputra manasikārāyathābhūtārthābhisaṃbodhanatā
veditavyā| anena āyuṣman śāriputra evaṃrūpeṇa manasikāreṇa icchāmi bodhisattvaṃ mahāsattvaṃ
viharantamanena vihāreṇeti||

āryāṣṭasāhasrikāyāṃ prajñāpāramitāyāṃ sarvākārajñatācaryāparivarto nāma prathamaḥ||

