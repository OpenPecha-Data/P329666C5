|

atha khalvāyuṣmān subhūtirbhagavantametadavocat-ādikarmikeṇa bhagavan bodhisattvena mahāsattvena
kathaṃ prajñāpāramitāyāṃ sthātavyaṃ kathaṃ śikṣitavyam? evamukte bhagavānāyuṣmantaṃ subhūtimetadavocat-iha
subhūte ādikarmikeṇa bodhisattvena mahāsattvena prajñāpāramitāyāṃ śikṣitukāmena
kalyāṇamitrāṇi sevitavyāni bhaktavyāni paryupāsitavyāni| yānyenaṃ prajñāpāramitāyāmavavadiṣyanti
anuśāsiṣyanti, yāni cāsmai prajñāpāramitāyā arthamupadekṣyanti, tānyeva
cāsya subhūte bodhisattvasya mahāsattvasya kalyāṇamitrāṇi veditavyāni| evaṃ cāsmai prajñāpāramitāyā
arthamupadekṣyanti-ehi tvaṃ kulaputra dānapāramitāyāṃ yojamāpadyasva, evaṃ śīlapāramitāyāṃ
kṣāntipāramitāyāṃ vīryapāramitāyāṃ dhyānapāramitāyāṃ prajñāpāramitāyāṃ yogamāpadyasva|
yadyadeva tvaṃ kulaputra dānaṃ dadāsi, tatsarvamanuttarāyāṃ samyaksaṃbodhau pariṇāmaya|
mā ca tvaṃ kulaputra anuttarāṃ samyaksaṃbodhiṃ rūpataḥ parāmṛkṣaḥ, evaṃ mā vedanāto
mā saṃjñāto mā saṃskārebhyaḥ| mā ca tvaṃ kulaputra anuttarāṃ samyaksaṃbodhiṃ vijñānataḥ parāmṛkṣaḥ|
tatkasya hetoḥ? aparāmṛṣṭā hi kulaputra sarvajñatā| evaṃ yadyadeva tvaṃ kulaputra
śīlaṃ rakṣasi..........peyālaṃ..............yadyadeva tvaṃ kulaputra kṣāntyā saṃpādayasi,
yadyadeva tvaṃ kulaputra vīryamārabhase, yadyadeva tvaṃ kulaputra dhyānaṃ samāpadyase,
yadyadeva tvaṃ kulaputra prajñāyāṃ parijayaṃ karoṣi, tatsarvamanuttarāyāṃ samyaksaṃbodhau
pariṇāmaya| mā ca tvaṃ kulaputra anuttarāṃ samyaksaṃbodhiṃ rūpataḥ parāmṛkṣaḥ| evaṃ mā vedanāto
mā saṃjñāto mā saṃskārebhyaḥ| mā ca tvaṃ kulaputra anuttarāṃ samyaksaṃbodhiṃ vijñānataḥ
parāmṛkṣaḥ| tatkasya hetoḥ? aparāmṛṣṭā hi kulaputra sarvajñatā| mā ca tvaṃ kulaputra śrāvakabhūmau
vā pratyekabuddhabhūmau vā spṛhāṃ kārṣīriti| evaṃ hi subhūte ādikarmiko bodhisattvo
mahāsattvo'nupūrveṇa kalyāṇamitraiḥ prajñāpāramitāyāmavatārayitavyaḥ||

subhūtirāha-duṣkarakārakā bhagavan bodhisattvāḥ mahāsattvāḥ, ye'nuttarāṃ samyaksaṃbodhimabhisaṃboddhuṃ
saṃprasthitāḥ| evaṃrūpaṃ dānamāgamya, evaṃrūpaṃ śīlam, evaṃrūpāṃ kṣāntim, evaṃrūpaṃ
vīryam, evaṃrūpaṃ dhyānam, evaṃrūpāṃ prajñāmāgamya svādhīne'pi parinirvāṇe necchanti
parinirvātum| api tu paramaduḥkhitaṃ sattvadhātumabhisamīkṣya anuttarāṃ samyaksaṃbodhimabhisaṃboddhukāmāḥ
saṃsārānnotrasyanti| evamukte bhagavānāyuṣmantaṃ subhūtimetadavocat-evametatsubhūte,
evametat| duṣkarakārakāḥ subhūte bodhisattvā mahāsattvāḥ ye lokahitāya saṃprasthitāḥ,
lokasukhāya lokānukampāyai saṃprasthitāḥ, lokasya trāṇaṃ bhaviṣyāmaḥ, lokasya śaraṇaṃ
bhaviṣyāmaḥ, lokasya layanaṃ bhaviṣyāmaḥ, lokasya parāyaṇaṃ bhaviṣyāmaḥ, lokasya dvīpāṃ
bhaviṣyāmaḥ, lokasyālokā bhaviṣyāmaḥ, lokasya pariṇāyakā bhaviṣyāma, anuttarāṃ samyaksaṃbodhimabhisaṃbudhya
lokasya gatirbhaviṣyāmaḥ, ityevaṃrūpamanuttarāyāṃ samyaksaṃbodhau vīryamārabhante|
kathaṃ ca subhūte bodhisattvā mahāsattvā anuttarāṃ samyaksaṃbodhimabhisaṃbuddhāḥ
santo lokasya trāṇaṃ bhavanti? yāni tāni subhūte saṃsārāvacarāṇi duḥkhāni lokasya, tata
enaṃ trāyante, teṣāṃ duḥkhānāṃ prahāṇāya vyāyacchante, vīryamārabhante| evaṃ hi subhūte bodhisattvā
mahāsattvā anuttarāṃ samyaksaṃbodhimabhisaṃbuddhāḥ santo lokasya trāṇaṃ bhavanti|
kathaṃ ca subhūte bodhisattvā mahāsattvā anuttarāṃ samyaksaṃbodhimabhisaṃbuddhā santo lokasya
śaraṇaṃ bhavanti? ye subhūte sattvā jātidharmiṇo jarādharmiṇo vyādhidharmiṇo maraṇadharmiṇaḥ
śokaparidevaduḥkhadaurmanasyopāyāsadharmiṇaḥ sattvāḥ tān sarvān jātijarāvyādhimaraṇaśokaparidevaduḥkhadaurmanasyopāyāsebhyaḥ
parimocayanti| evaṃ hi subhūte bodhisattvā mahāsattvā
anuttarāṃ samyaksaṃbodhimabhisaṃbuddhāḥ santo lokasya śaraṇaṃ bhavanti|

kathaṃ ca subhūte bodhisattvā mahāsattvā anuttarāṃ samyaksaṃbodhimabhisaṃbuddhāḥ santo lokasya
layanaṃ bhavanti? yatsubhūte tathāgatā arhantaḥ samyaksaṃbuddhāḥ sattvebhyo'śleṣāya dharmaṃ
deśayanti| evaṃ hi subhūte bodhisattvā mahāsattvā anuttarāṃ samyaksaṃbodhimabhisaṃbuddhāḥ
santo lokasya layanaṃ bhavanati| subhūtirāha-kathaṃ bhagavan aśleṣo bhavati? bhagavānāha-yaḥ
subhūte rūpasyāsaṃbandhaḥ, sa rūpasyāśleṣaḥ| yo rūpasyāśleṣaḥ, sa rūpasyāsaṃbandhaḥ|
yo rūpasyāsaṃbandhaḥ, sa rūpasyānutpādo'nirodhaḥ| yo rūpasyānutpādo'nirodhaḥ, sa rūpasyāśleṣaḥ|
yo rūpasyāśleṣaḥ, ayaṃ rūpasyāsaṃbandhaḥ, ayaṃ rūpasyāśleṣaḥ| evaṃ vedanāyāḥ saṃjñāyāḥ
saṃskārāṇām| yaḥ subhūte vijñānasyāsaṃbandhaḥ, sa vijñānasyāśleṣaḥ| yo vijñānasyāśleṣaḥ,
sa vijñānasyāsaṃbandhaḥ| yo vijñānasyāsaṃbandhaḥ, sa vijñānasyānutpādo'nirodhaḥ| yo vijñānasyānutpādo'nirodhaḥ,
sa vijñānasyāśleṣaḥ| yo vijñānasyāśleṣaḥ ayaṃ vijñānasyāsaṃbandhaḥ,
ayaṃ vijñānasyāśleṣaḥ| evaṃ hi subhūte sarvadharmā asaṃśliṣṭā asaṃbaddhā iti jñānadarśanādaśleṣo
bhavati| evaṃ hi subhūte bodhisattvā mahāsattvā anuttarāṃ samyaksaṃbodhimabhisaṃbuddhāḥ
santo lokasya layanaṃ bhavanti| kathaṃ ca subhūte bodhisattvā mahāsattvā anuttarāṃ
samyaksaṃbodhimabhisaṃbuddhāḥ santo lokasya parāyaṇaṃ bhavanti? yatsubhūte rūpasya pāraṃ
na tadrūpam| yathā ca subhūte pāraṃ tathā rūpam| evaṃ vedanā saṃjñā saṃskārāḥ| yatsubhūte
vijñānasya pāraṃ na tadvijñānam| yathā ca subhūte pāraṃ tathā vijñānam| yathā ca subhūte
rūpam, evaṃ vedanā saṃjñā saṃskārāḥ| vijñānaṃ pāraṃ tathā sarvadharmāḥ| subhūtirāha-yadi
bhagavan yathā rūpam, evaṃ vedanā saṃjñā saṃskārāḥ vijñānaṃ pāraṃ tathā sarvadharmāḥ, nanu
bhagavan bodhisattvairmahāsattvairabhisaṃbuddhā evaṃ bhavanti sarvadharmāḥ| tatkasya hetoḥ?
na hyatra bhagavan kaścidvikalpaḥ| bhagavānāha-evametatsubhūte, evametat| yattatpāraṃ na
tatra kaścidvikalpaḥ| avikalpatvātsubhūte bodhisattvairmahāsatvairabhisaṃbuddhā eva bhavanti
sarvadharmāḥ| idamapi subhūte paramaduṣkaraṃ bodhisattvānāṃ mahāsattvānām, ya evaṃ ca
sarvadharmānupanidhyāyanti, na ca sākṣātkurvanti, na cāvalīyante-evamasmābhirete dharmā abhisaṃboddhavyāḥ,
evaṃ ca anuttarāṃ samyaksaṃbodhimabhisaṃbudhya enān dharmān deśayiṣyāmaḥ
prakāśayiṣyāma ityupanidhyāyanti| evaṃ hi subhūte bodhisattvā mahāsattvā anuttarāṃ samyaksaṃbodhimabhisaṃbuddhāḥ
santo lokasya parāyaṇaṃ bhavanti| kathaṃ ca subhūte bodhisattvā mahāsattvā
anuttarāṃ samyaksaṃbodhimabhisaṃbuddhāḥ santo lokasya dvīpā bhavanti? tadyathāpi
nāma subhūte ye pradeśā udakaparicchinnā bhavanti nadīṣu vā mahodadhiṣu vā, te ucyante dvīpā
iti|

evameva subhūte pūrvāntāparāntaparicchinnaṃ rūpam| evaṃ vedanā saṃjñā saṃskārāḥ| evameva subhūte
pūrvāntāparāntaparicchinnaṃ vijñānam| etena subhūte paricchedena sarvadharmāḥ pūrvāntāparāntaparicchinnāḥ|
yaśca subhūte sarvadharmāṇāṃ paricchedaḥ, etacchāntam, etatpraṇītam,
etatparinirvāṇam, etadyathāvat, etadaviparītam| evaṃ khalu subhūte bodhisattvā mahāsattvā
anuttarāṃ samyaksaṃbodhimabhisaṃbuddhāḥ santo lokasya dvīpā bhavanti| kathaṃ ca subhūte bodhisattvā
mahāsattvā anuttarāṃ samyaksaṃbodhimabhisaṃbuddhā santo lokasya ālokā bhavanti?
iha subhūte bodhisattvā mahāsattvā anuttarāṃ samyaksaṃbodhimabhisaṃbuddhāḥ santo dīrgharātramavidyāṇḍakośapaṭalaparyavanaddhānāṃ
sattvānāṃ tamobhibhūtānāṃ prajñayā avabhāsayantaḥ
sarvājñānatamondhakāraṃ vidhunvanti| evaṃ khalu subhūte bodhisattvā mahāsattvā anuttarāṃ samyaksaṃbodhimabhisaṃbuddhāḥ
santo lokasya ālokā bhavanti| kathaṃ ca subhūte bodhisattvā mahāsattvā
anuttarāṃ samyaksaṃbodhimabhisaṃbuddhāḥ santo lokasya pariṇāyakā bhavanti? iha subhūte
bodhisattvā mahāsattvā anuttarāṃ samyaksaṃbodhimabhisaṃbuddhāḥ santo rūpasya prakṛtyanutpādānirodhāya
dharmaṃ deśayanti| evaṃ vedanāyāḥ saṃjñāyāḥ saṃskārāṇām| vijñānasya prakṛtyanutpādānirodhāya
dharmaṃ deśayanti| pṛthagjanadharmāṇāmapi prakṛtyanutpādānirodhāya dharmaṃ
deśayanti| śrāvakadharmāṇāmapi prakṛtyanutpādānirodhāya dharmaṃ deśayanti| pratyekabuddhadharmāṇāmapi
prakṛtyanutpādānirodhāya dharmaṃ deśayanti| bodhisattvadharmāṇāmapi prakṛtyanutpādānirodhāya
dharmaṃ deśayanti| buddhadharmāṇāmapi prakṛtyanutpādānirodhāya dharmaṃ
deśayanti| sarvadharmāṇāmapi prakṛtyanutpādānirodhāya dharmaṃ deśayanti| evaṃ khalu subhūte
bodhisattvā mahāsattvā anuttarāṃ samyaksaṃbodhimabhisaṃbuddhāḥ santo lokasya pariṇāyakā
bhavanti| kathaṃ ca subhūte bodhisattvā mahāsattvā anuttarāṃ samyaksaṃbodhimabhisaṃbuddhāḥ
santo lokasya gatirbhagavanti? iha subhūte bodhisattvā mahāsattvā anuttarāṃ samyaksaṃbodhimabhisaṃbuddhāḥ
santo lokasya ākāśagatikaṃ rupamiti dharmaṃ deśayanti| evaṃ vedanā saṃjñā
saṃskārāḥ| ākāśagatikaṃ vijñānamiti dharmaṃ deśayanti| evameva subhūte sarvadharmā ākāśagatikā
anāgatikā agatikā ākāśasamāḥ| yathā ākāśamanāgatamagatamakṛtamavikṛtamanabhisaṃskṛtamasthitamasaṃsthitamavyavasthitamanutpannamaniruddham,
evameva subhūte sarvadharmā anāgatā
āgatā ākṛtā avikṛtā anabhisaṃskṛtā asthitā asaṃsthitā avyavasthitā anutpannā aniruddhā
ākāśakalpatvādavikalpāḥ| tatkasya hetoḥ? yā subhūte rūpasya śūnyatā, na sā āgacchati vā gacchati
vā| evaṃ vedanāyāḥ saṃjñāyāḥ saṃskārāṇām| yā subhūte vijñānasya śūnyatā, na sā āgacchati
vā gacchati vā| evameva subhūte yā sarvadharmāṇāṃ śūnyatā, na sā āgacchati vā gacchati
vā| tatkasya hetoḥ? śūnyatāgatikā hi subhūte sarvadharmāḥ| te tāṃ gatiṃ na vyativartante|
ānimittagatikā hi subhūte sarvadharmāḥ| te tāṃ gatiṃ na vyativartante| apraṇihitagatikā
hi subhūte sarvadharmāḥ| te tāṃ gatiṃ na vyativartante| anabhisaṃskāragatikā hi subhūte
sarvadharmāḥ| te tāṃ gatiṃ na vyativartante| anutpādagatikā hi subhūte sarvadharmāḥ|

te tāṃ gatiṃ na vyativartante| ajātigatikā hi subhūte sarvadharmāḥ| te tāṃ gatiṃ na vyativartante|
abhāvagatikā hi subhūte sarvadharmāḥ| te tāṃ gatiṃ na vyativartante| svapnagatikā hi
subhūte sarvadharmāḥ| te tāṃ gatiṃ na vyativartante| ātmagatikā hi subhūte sarvadharmāḥ|
te tāṃ gatiṃ na vyativartante| aparyantagatikā hi subhūte sarvadharmāḥ| te tāṃ gatiṃ na vyativartante|
śāntagatikā hi subhūte sarvadharmāḥ| te tāṃ gatiṃ na vyativartante| nirvāṇagatikā
hi subhūte sarvadharmāḥ| te tāṃ gatiṃ na vyativartante| apratyuddhāragatikā hi subhūte
sarvadharmāḥ| te tāṃ gatiṃ na vyativartante| anāgatikā hi subhūte sarvadharmāḥ| te tāṃ
gatiṃ na vyativartante| agatikā hi subhūte sarvadharmāḥ| te tāṃ gatiṃ na vyativartante| acalagatikā
hi subhūte sarvadharmāḥ| te tāṃ gatiṃ na vyativartante| rūpagatikā hi subhūte sarvadharmāḥ|
te tāṃ gatiṃ na vyativartante| evaṃ vedanā saṃjñā saṃskārāḥ| vijñānagatikā hi
subhūte sarvadharmāḥ| te tāṃ gatiṃ na vyativartante| arhatpratyekabuddhatvānuttarasamyaksaṃbodhigatikā
hi subhūte sarvadharmāḥ| te tāṃ gatiṃ na vyativartante| ataśca bodhisattvā mahāsattvā
anuttarāṃ samyaksaṃbodhimabhisaṃbuddhā santa ākāśagatikāḥ sarvadharmā iti dharmaṃ
deśayanti| evaṃ khalu subhūte bodhisattvā mahāsattvā anuttarāṃ samyaksaṃbodhimabhisaṃbuddhāḥ
santo lokasya gatirbhavanti||

subhūtirāha-ke bhagavan imāṃ gambhīrāṃ prajñāpāramitāmājñāsyanti? bhagavānāha-ye subhūte caritāvino
bodhisattvā mahāsattvā bhaviṣyanti paurvakāṇāṃ tathāgatānāmarhatāṃ samyaksaṃbuddhānāmantike
paripakvakuśalamūlāḥ, te subhūte bodhisattvā veditavyāḥ ye imāṃ gambhīrāṃ prajñāpāramitāmājñāsyanti|
subhūtirāha-kiṃsvabhāvā bhagavaṃste bodhisattvā mahāsattvā bhaviṣyanti,
ye imāṃ gambhīrāṃ prajñāpāramitāmājñāsyanti? bhagavānāha-vainayikaviviktasvabhāvaste subhūte
bodhisattvā mahāsattvā bhaviṣyanti, ya imāṃ gambhīrāṃ prajñāpāramitāmājñāsyanti||

subhūtirāha-kiṃ bhagavan evaṃgatikā eva te bodhisattvā mahāsattvā bhaviṣyanti? enāmeva gatimabhisaṃbudhya
sattvānāmenāmeva gatiṃ deśayiṣyanti? evaṃ te sattvānāṃ gatirbhaviṣyanti? evamukte
bhagavānāyuṣmantaṃ subhūtimetadavocat-evametatsubhūte, evametat| evaṃgatikā eva te subhūte
bodhisattvā mahāsattvā bhaviṣyanti| enāmeva gatimabhisaṃbudhya sattvānām enāmeva gatiṃ
deśayiṣyanti| evaṃ te sattvānāṃ gatirbhaviṣyanti| evaṃ hi subhūte bodhisattvā mahāsattvā
anuttarāṃ samyaksaṃbodhimabhisaṃbuddhāḥ santo'prameyāṇāmasaṃkhyeyānāṃ sattvānāṃ gatirbhaviṣyanti||

subhūtirāha- duṣkarakārako bhagavan bodhisattvo mahāsattvo yenāyaṃ saṃnāhaḥ saṃnaddhaḥ aprameyānasaṃkhyeyān
sattvān parinirvāpayiṣyāmīti| evamukte bhagavānāyuṣmantaṃ subhūtimetadavocat-evametatsubhūte,
evametat| duṣkarakārakaḥ sa subhūte bodhisattvo mahāsattvo yenāyaṃ saṃnāhaḥ
saṃnaddhaḥ-aprameyānasaṃkhyeyān sattvān parinirvāpayiṣyāmīti| sa khalu punarayaṃ subhūte
saṃnāho bodhisattvasya mahāsattvasya mahāsaṃnāhasaṃnaddhasya na rūpasaṃbaddho na rūpasyārthāya
saṃbaddhaḥ| evaṃ vedanā saṃjñā saṃskārāḥ| na vijñānasaṃbaddho na vijñānasyārthāya
saṃbaddhaḥ| na śrāvakabhūmisaṃbaddho na śrāvakabhūmerarthāya saṃbaddhaḥ| na pratyekabuddhabhūmisaṃbaddho
na pratyeka[buddha] bhūmerarthāya saṃbaddhaḥ| nāpi buddhabhūmisaṃbaddho nāpi
buddhabhūmerarthāya saṃbaddhaḥ| tatkasya hetoḥ? sarvadharmāsaṃnaddho batāyaṃ subhūte saṃnāho
bodhisattvasya mahāsattvasya mahāsaṃnāhasaṃnaddhasya||

subhūtirāha-asya bhagavan bodhisattvasya mahāsattvasya evaṃ mahāsaṃnāhasaṃnaddhasya evaṃ gambhīrārāyāṃ
prajñāpāramitāyāṃ caratastrīṇi sthānāni na pratikāṅkṣitavyāni| katamāni trīṇi?
yaduta śrāvakabhūmirvā pratyekabuddhabhūmirvā buddhabhūmirvā| evamukte bhagavānāyuṣmantaṃ
subhūtimetadavocat-katamaṃ tvaṃ subhūte arthavaśaṃ saṃpaśyannevaṃ vadasi-asya bodhisattvasya
mahāsattvasya evaṃmahāsaṃnāhasaṃnaddhasya evaṃ gambhīrāyāṃ prajñāpāramitāyāṃ caratastrīṇi
sthānāni na pratikāṅkṣitavyāni| katamāni trīṇi? yaduta śrāvakabhūmirvā pratyekabuddhabhūmirvā
buddhabhūmirveti? asthānaṃ subhūte hyetadanavakāśo'sya bodhisattvasya mahāsattvasya
evaṃmahāsaṃnāhasaṃnaddhasya evaṃ gambhīrāyāṃ prajñāpāramitāyāṃ carataḥ śrāvakabhūmirvā pratyekabuddhabhūmirvā|
api tu buddhabhūmirevāsya pratikāṅkṣitavyā yenāyaṃ sarvasattvānāṃ kṛtaśaḥ
saṃnāhaḥ saṃnaddhaḥ||

subhūtirāha-gambhīrā bhagavan prajñāpāramitā| sā na kenacidbhāvayitavyā| tāṃ hi na kaścidbhāvitavān,
nāpi kaścidbhāvayati, nāpi kaścidbhāvayiṣyati, nāpiṃ kiṃcidbhāvayitavyam, na kvacidbhāvayitavyam|
tatkasya hetoḥ? na hi bhagavan prajñāpāramitāyāṃ na kaściddharmaḥ pariniṣpannaḥ|
ākāśabhāvanaiṣā bhagavan yaduta prajñāpāramitābhāvanā| sarvadharmabhāvanaiṣā bhagavan
yaduta prajñāpāramitābhāvanā| asaṅgabhāvanaiṣā bhagavan yaduta prajñāpāramitābhāvanā|
anantabhāvanaiṣā bhagavan yaduta prajñāpāramitābhāvanā| asadbhāvanaiṣā bhagavan yaduta prajñāpāramitābhāvanā|
aparigrahabhāvanaiṣā bhagavan yaduta prajñāpāramitābhāvanā||

evamukte bhagavānāyuṣmantaṃ subhūtimetadavocat-evametatsubhūte, evametat| ato hi subhūte gambhīrāyāḥ
prajñāpāramitāyā vihāreṇa viharan bodhisattvo mahāsattvo'vinivartanīya upaparīkṣitavyo'nuttarāyāḥ
samyaksaṃbodheḥ-kaccitsubhūte bodhisattvo mahāsattvo'syāṃ gambhīrāyāṃ prajñāpāramitāyāṃ
nābhiniveśaṃ karoti| kaccitparabhaṇitāni paramantritāni nābhiniviśate| kaccidbodhisattvo
mahāsattvo na parasya śraddhayā gacchati| kaccitsubhūte bodhisattvo mahāsattvo'syāṃ
gambhīrāyāṃ prajñāpāramitāyāṃ bhāṣyamāṇāyāṃ nāvalīyate na saṃlīyate na vipṛṣṭhībhavati
notrasyati na saṃtrasyati na saṃtrāsamāpadyate, na kāṅkṣati na vicikitsati na dhandhāyate
avagāhate'dhimucyate'bhinandati prajñāpāramitāyā darśanaṃ śravaṇaṃ ca| veditavyamidaṃ
subhūte pūrvānte'pyanena prajñāpāramitā paripṛṣṭā| tatkasya hetoḥ? tathā hi subhūte gambhīrāyāṃ
prajñāpāramitāyāṃ bhāṣyamāṇāyāṃ notrasyati na saṃtrasyati na saṃtrāsamāpadyate||

subhūtirāha-yo bhagavan bodhisattvo mahāsattvo gambhīrāyāṃ prajñāpāramitāyāṃ bhāṣyamāṇāyāṃ notrasyati
na saṃtrasyati na saṃtrāsamāpadyate, katamena bhagavan ākāreṇa tena prajñāpāramitā
vyavacāritā bhavati? bhagavānāha-sarvajñatānimnayā subhūte saṃtatyā tena bodhisattvena
mahāsattvena prajñāpāramitā vyavacāritā bhavati| subhūtirāha-kathaṃ bhagavan sarvajñatānimnā
saṃtatirvyavacāritā bhavati? bhagavānāha-ākāśanimnayā subhūte saṃtatyā ākāśapravaṇayā ākāśaprāgbhārayā
subhūte saṃtatyā sarvajñatānimnā saṃtatirvyavacāritā bhavati| yā khalu punaḥ
subhūte sarvajñatānimnayā saṃtatyā vyavacāraṇā, iyaṃ sā subhūte vyavacāraṇā| tatkasya hetoḥ?
aprameyā hi subhūte sarvajñatā, apramāṇā hi subhūte sarvajñatā| yatsubhūte aprameyamapramāṇam,
na tadrūpaṃ na vedanā na saṃjñā na saṃskārā na vijñānaṃ na prāptirnābhisamayo nādhigamo
na mārgo na mārgaphalaṃ na jñānaṃ na vijñānaṃ notpattirna vināśo notpādo na vyayo
na nirodho na bhāvanā na vibhāvanā, nāpi kenacitkṛtaṃ nāpi kutaścidāgataṃ nāpi kvacid gacchati
nāpi kvaciddeśe nāpi kvacitpradeśe sthitam, api tu aprameyapramāṇamityevaṃ saṃkhyāṃ
gacchati| ākāśāprameyatayā sarvajñatāprameyatā| yā ca aprameyatā, na sā śakyā kenacidabhisaṃboddhum|
na rūpeṇa na vedanayā na saṃjñayā na saṃskārairna vijñānena na dānapāramitayā na
śīlapāramitayā na kṣāntipāramitayā na vīryapāramitayā na dhyānapāramitayā na prajñāpāramitayā
śakyā abhisaṃboddhum| tatkasya hetoḥ? rūpameva hi subhūte sarvajñatā| evaṃ vedanaiva
saṃjñaiva saṃskārā eva| vijñānameva hi subhūte sarvajñatā| dānapāramitaiva hi subhūte sarvajñatā|
śīlapāramitaiva kṣāntipāramitaiva vīryapāramitaiva dhyānapāramitaiva prajñāpāramitaiva
hi subhūte sarvajñatā||

atha khalu śakro devānāmindraḥ sārdhaṃ kāmāvacarairdevaputrairbrahmāpi sahāpatiḥ sārdhaṃ rūpāvacarairdevaputrairyena
bhagavāṃstenopasaṃkrāntaḥ| upasaṃkramya bhagavataḥ pādau śirasābhivandya
bhagavantaṃ triḥ pradakṣiṇīkṛtya ekānte tasthau| ekānte sthitaśca śakro devendraḥ
kāmāvacarairdevaputraiḥ sārdhaṃ brahmāpi sahāpatiḥ rūpāvacarairdevaputraiḥ sārdhaṃ bhagavantametadavocat-gambhīrā
bhagavan prajñāpāramitā| duravagāhā bhagavan prajñāpāramitā| durdṛśā
bhagavan prajñāpāramitā| duranubodhā bhagavan prajñāpāramitā| idamapyarthavaśaṃ saṃpaśyatastathāgatasyārhataḥ
samyaksaṃbuddhasya anuttarāṃ samyaksaṃbodhimabhisaṃbuddhamātrasya bodhimaṇḍe
niṣaṇṇasya alpotsukatāyāṃ cittamavanataṃ na dharmadeśanāyām||

evamukte bhagavān śakraṃ devānāmindraṃ kāmāvacarāṃśca devaputrān brahmāṇaṃ ca sahāpatiṃ rūpāvacarāṃśca
devaputrānāmantrayate sma-evametaddevaputrāḥ, evametat| gambhīrā bateyaṃ devaputrāḥ
prajñāpāramitā| duravagohayaṃ devaputrāḥ prajñāpāramitā| durdṛśeyaṃ devaputrāḥ prajñāpāramitā|
duranubodheyaṃ devaputrāḥ prajñāpāramitā| idamapyarthavaśaṃ saṃpaśyatastathāgatasyārhataḥ
samyaksaṃbuddhasya anuttarāṃ samyaksaṃbodhimabhisaṃbuddhamātrasya bodhimaṇḍe niṣaṇṇasya
alpotsukatāyāṃ cittamavanataṃ na dharmadeśanāyām-gambhīro batāyaṃ mayā dharmo'bhisaṃbuddha
iti, yatra na kaścidabhisaṃbuddho na kaścidabhisaṃbhotsyate na kaścidabhisaṃbudhyate|
iyaṃ sā dharmasya gambhīratā| ākāśagambhīratayā gambhīro'yaṃ dharmaḥ| ātmagambhīratayā
gambhīro'yaṃ dharmaḥ| sarvadharmānāgamanatayā gambhīro'yaṃ dharmaḥ| sarvadharmāgamanatayā
gambhīro'yaṃ dharmo mayābhisaṃbuddha iti||

evamukte śakro devānāmindraḥ kāmāvacarāśca devaputrāḥ brahmāpi sahāpatiḥ rūpāvacarāśca devaputrā
bhagavantametadavocan-āścaryaṃ bhagavan, adbhutaṃ sugata| sarvalokavipratyanīko'yaṃ dharmo
deśyate| anugrahāya ca bhagavan dharmāṇāmayaṃ dharmo deśyate| udgrahe ca lokaścaratīti||

āryāṣṭasāhasrikāyāṃ prajñāpāramitāyāṃ devaparivarto nāma pañcadaśaḥ||

