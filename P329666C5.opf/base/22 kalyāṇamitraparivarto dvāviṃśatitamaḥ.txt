|

atha khalu bhagavān punarapyāyuṣmantaṃ subhūtimāmantrayate sma-iha subhūte bodhisattvena mahāsattvena
adhyāśayasaṃprasthitena anuttarāṃ samyaksaṃbodhimabhisaṃboddhukāmena ādita evaṃ
kalyāṇamitrāṇi sevitavyāni bhaktavyāni paryupāsitavyāni| subhūtirāha-katamāni tāni punarbhagavan
bodhisattvasya mahāsattvasya kalyāṇamitrāṇi veditavyāni, yāni bodhisattvena mahāsattvena
adhyāśayasaṃprasthitena anuttarāṃ samyaksaṃbodhimabhisaṃboddhukāmena ādita eva kalyāṇamitrāṇi
sevitavyāni bhaktavyāni paryupāsitavyāni? evamukte bhagavānāyuṣmantaṃ subhūtimetadavocat-buddhā
eva subhūte bhagavantaḥ, ye ca te'vinivartanīyā bodhisattvā mahāsattvā bodhisattvacaryākuśalāḥ,
ya enaṃ pāramitāsvavavadanti anuśāsati, ye'smai prajñāpāramitāṃ deśayantyupadiśanti|
imāni tāni subhūte bodhisattvasya mahāsattvasya kalyāṇamitrāṇi veditavyāni|

prajñāpāramitaiva subhūte bodhisattvasya mahāsattvasya kalyāṇamitraṃ veditavyam| sarvā eva ca
subhūte ṣaṭ pāramitā bodhisattvasya mahāsattvasya kalyāṇamitrāṇi veditavyāni| ṣaḍeva pāramitāḥ
śāstā, ṣaṭ pāramitā mārgaḥ, ṣaṭ pāramitā ālokaḥ, ṣaṭ pāramitā ulkā, ṣaṭ pāramitāḥ avabhāsaḥ,
ṣaṭ pāramitāstrāṇam, ṣaṭ pāramitāḥ śaraṇam, ṣaṭ pāramitā layanam, ṣaṭ pāramitāḥ
parāyaṇam, ṣaṭ pāramitāḥ dvīpaḥ, ṣaṭ pāramitā mātā, ṣaṭ pāramitāḥ pitā, ṣaṭ pāramitā jñānāya
bodhāya anuttarāyai samyaksaṃbodhaye saṃvartante| tatkasya hetoḥ? atra hi subhūte prajñāpāramitā
pariniṣṭhitā bhavati yaduta ṣaṭpāramitāsu| ye'pi te subhūte atīte'dhvani tathāgatā
arhantaḥ samyaksaṃbuddhā anuttarāṃ samyaksaṃbodhimabhisaṃbudhya parinirvṛtāḥ, teṣāmapi
buddhānāṃ bhagavatāmitonirjātaiva sarvajñatā, yaduta ṣaḍbhyaḥ pāramitābhyaḥ| ye'pi te subhūte
bhaviṣyantyanāgate'dhvani tathāgatā arhantaḥ samyaksaṃbuddhā anuttarāṃ samyaksaṃbodhimabhisaṃbhotsyante,
teṣāmapi buddhānāṃ bhagavatāmitonirjātaiva sarvajñatā, yaduta ṣaḍbhyaḥ
pāramitābhyaḥ| ye'pi te subhūte aprameyeṣvasaṃkhyeyeṣvaparimāṇeṣvacintyeṣu lokadhātuṣu tathāgatā
arhantaḥ samyaksaṃbuddhā etarhyanuttarāṃ samyaksaṃbodhimabhisaṃbuddhāstiṣṭhanti, dhriyante,
yāpayanti, dharmaṃ ca deśayanti, teṣāmapi buddhānāṃ bhagavatāmitonirjātaiva sarvajñatā,
yaduta ṣaḍbhyaḥ pāramitābhyaḥ|

ahamapi subhūte tathāgato'rhan samyaksaṃbuddha etarhyanuttarāṃ samyaksaṃbodhimabhisaṃbuddhaḥ|
mamāpi hi subhūte itonirjātaiva sarvajñatā, yaduta ṣaḍbhyaḥ pāramitābhyaḥ| tatkasya hetoḥ?
āsu hi subhūte ṣaṭsu pāramitāsu saptatriṃśadbodhipakṣā dharmā antargatāḥ, catvāro brahmavihārāḥ,
catvāpi saṃgrahavastūni| yāvāṃśca kaścidbuddhadharmo buddhajñānaṃ svayaṃbhūjñānamacintyajñānamatulyajñānamaprameyajñānamasaṃkhyeyajñānamasamajñānamasamasamajñānaṃ
sarvajñajñānam,
sarvaṃ tat ṣaṭsu pāramitāsvantargatam| tasmāttarhi subhūte bodhisattvasya mahāsattvasya
ṣaṭ pāramitā eva kalyāṇamitrāṇi veditavyāni, ṣaḍeva pāramitāḥ śāstā, ṣaṭ pāramitā mārgaḥ,
ṣaṭ pāramitā ālokaḥ, ṣaṭ pāramitā ulkā, ṣaṭ pāramitā avabhāsaḥ, ṣaṭ pāramitāstrāṇam,
ṣaṭ pāramitāḥ śaraṇam, ṣaṭ pāramitā layanam, ṣaṭ pāramitāḥ parāyaṇam, ṣaṭ pāramitā dvīpaḥ,
ṣaṭ pāramitā mātā, ṣaṭ pāramitāḥ pitā, ṣaṭ pāramitā jñānāya bodhāya sarvajñatāyai anuttarasamyaksaṃbodhiprāptaye
saṃvartante| sarvasattvānāmapratyupakāriṇāmapi upakāribhūto bhavati,
yadā bodhisattvo mahāsattvaḥ ṣaṭpāramitāsu śikṣate|

āsu khalu punaḥ subhūte ṣaṭsu pāramitāsu śikṣitukāmena bodhisattvena mahāsattvena iyameva prajñāpāramitā
śrotavyā udgrahītavyā dhārayitavyā vācayitavyā paryavāptavyā pravartayitavyā
deśayitavyā upadeṣṭavyā uddeṣṭavyā svādhyātavyā, arthataśca dharmataśca nayataścopaparīkṣitavyā
upanidhyātavyā paripraṣṭavyā paripraśnayitavyā| tatkasya hetoḥ? eṣā hi prajñāpāramitā
ṣaṇṇāṃ pāramitānāṃ pūrvaṃgamā nāyikā pariṇāyikā saṃdarśikā avadarśikā janayitrī dhatrī|
tatkasya hetoḥ? prajñāpāramitāvirahitā hi pañca pāramitā na prajñāyante, nāpi pāramitānāmadheyaṃ
labhante| tasmāttarhi subhūte aparapraṇeyatāṃ gantukāmena bodhisattvena mahāsattvena
aparapraṇeyatāyāṃ sthātukāmena ihaiva prajñāpāramitāyāṃ śikṣitavyam||

subhūtirāha-kiṃlakṣaṇā bhagavan prajñāpāramitā? evamukte bhagavānāyuṣmantaṃ subhūtimetadavocat-asaṅgalakṣaṇā
subhūte prajñāpāramitā| subhūtirāha-syādbhagavan paryāyo yena paryāyeṇa yenaivāsaṅgalakṣaṇena
prajñāpāramitā saṃvidyate, tenaiva asaṅgalakṣaṇena sarvadharmāḥ saṃvidyeran?
bhagavānāha-evametatsubhūte, evametat| syātsubhūte paryāyo yena paryāyeṇa yenaiva
asaṅgalakṣaṇena prajñāpāramitā saṃvidyate, tenaiva asaṅgalakṣaṇena sarvadharmāḥ saṃvidyante|
tatkasya hetoḥ? sarvadharmā hi subhūte viviktāḥ| sarvadharmā hi subhūte śūnyāḥ| tasmāttarhi
subhūte yenaiva asaṅgalakṣaṇena prajñāpāramitā viviktā śūnyā, tenaiva asaṅgalakṣaṇena
sarvadharmā viviktāḥ śūnyāḥ| subhūtirāha-yadi bhagavan sarvadharmā viviktāḥ, sarvadharmāḥ
śūnyāḥ, kathaṃ bhagavan sattvānāṃ saṃkleśaḥ prajñāyate, kathaṃ bhagavan sattvānāṃ vyavadānaṃ
prajñāyate? na ca bhagavan viviktaṃ saṃkliśyate, na bhagavan viviktaṃ vyavadāyati| na
ca bhagavan śūnyaṃ saṃkliśyate, na ca bhagavan śūnyaṃ vyavadāyati| na ca bhagavan viviktaṃ
vā śūnyaṃ vā anuttarāṃ samyaksaṃbodhimabhisaṃbudhyate| anyatrāpi bhagavan śūnyatāyāḥ sarvadharmo
nopalabhyate, yo'nuttarāṃ samyaksaṃbodhimabhisaṃbuddho vā, abhisaṃbhotsyate vā, abhisaṃbudhyate
vā| kathaṃ vā vayaṃ bhagavan asya bhāṣitasyārthamājānīmaḥ? deśayatu bhagavan,
deśayatu sugata| evamukte bhagavānāyuṣmantaṃ subhūtimetadavocat-tatkiṃ manyase dīrgharātraṃ
sattvā ahaṃkāre mamakāre caranti? subhūtirāha-evametadbhagavan, evametatsugata|

dīrgharātraṃ sattvā ahaṃkāre mamakāre caranti| bhagavānāha-tatkiṃ manyase subhūte api nu ahaṃkāramamakārau
śūnyau? subhūtirāha-śūnyau bhagavan, śūnyau sugata| bhagavānāha-tatkiṃ manyase
subhūte ahaṃkāreṇa mamakāreṇa ca sattvāḥ saṃsāre saṃsaranti? subhūtirāha-evametadbhagavan,
evametatsugata| ahaṃkāreṇa mamakāreṇa ca sattvāḥ saṃsāre saṃsaranti| bhagavānāha-evaṃ
khalu subhūte sattvānāṃ saṃkleśaḥ prajñāyate| yathā sattvānāmudgraho'bhiniveśaḥ, tathā saṃkleśaḥ|
na cātra kaścitsaṃkliśyate| yathā ca subhūte anudgaho'nabhiniveśaḥ, tathā nāhaṃkāramamakārau
prajñāyete| evaṃ khalu subhūte sarvasattvānāṃ vyavadānaṃ prajñāyate| yathā sattvānāmanudgraho'nabhiniveśaḥ,
tathā vyavadānam| na cātra kaścidvyavadāyati| evaṃ khalu subhūte
caran bodhisattvo mahāsattvaścarati prajñāpāramitāyām| evaṃ khalu subhūte sarvadharmeṣu
vivikteṣu sarvadharmeṣu śūnyeṣu sattvānāṃ saṃkleśo vyavadānaṃ ca prajñāyate| subhūtirāha-āścaryaṃ
bhagavan yāvadyadidaṃ sarvadharmeṣu vivikteṣu sarvadharmeṣu śūnyeṣu sattvānāṃ saṃkleśo
vyavadānaṃ ca prajñāyate| evaṃ ca bhagavaṃścaran bodhisattvo mahāsattvaścarati prajñāpāramitāyām|
evaṃ hi caran bodhisattvo mahāsattvo na rūpe carati, na vedanāyāṃ na saṃjñāyāṃ
na saṃskāreṣu, na vijñāne carati| evaṃ caran bhagavan bodhisattvo mahāsattvo'navamardanīyo
bhavati sadevamānuṣāsureṇa lokena| evaṃ caran bhagavan bodhisattvo mahāsattvaḥ sarveṣāṃ
śrāvakayānikānāṃ pratyekabuddhayānikānāṃ ca pudgalānāṃ caryāmabhibhavati, anabhibhūtaṃ
ca sthānaṃ pratilabhate| tatkasya hetoḥ? anabhibhūtaṃ hi bhagavan buddhatvaṃ tathāgatatvaṃ
svayaṃbhūtvaṃ sarvajñatvam| anenāpi bhagavan manasikāreṇa prajñāpāramitāpratisaṃyuktena
vihāreṇa viharan bodhisattvo mahāsattvo rātriṃdinānyatināmayet, āsannaḥ syādanuttarāyāḥ samyaksaṃbodheḥ,
kṣipraṃ cānuttarāṃ samyaksaṃbodhimabhisaṃbudhyeta|

evamukte bhagavānāyuṣmantaṃ subhūtimetadavocat-evametatsubhūte, evametat| evaṃ caran subhūte
bodhisattvo mahāsattvaścarati prajñāpāramitāyām| evaṃ hi caran subhūte bodhisattvo mahāsattvo
na rūpe carati, na vedanāyāṃ na saṃjñāyāṃ na saṃskāreṣu, na vijñāne carati| evaṃ caran
subhūte bodhisattvo mahāsattvo'navamardanīyo bhavati sadevamānuṣāsureṇa lokena| evaṃ caran
subhūte bodhisattvo mahāsattvaḥ sarveṣāṃ śrāvakayānikānāṃ pratyekabuddhayānikānāṃ ca pudgalānāṃ
caryāmabhibhavati, anabhibhūtaṃ ca sthānaṃ pratilabhate| tatkasya hetoḥ? anabhibhūtaṃ
hi subhūte buddhatvaṃ tathāgatatvaṃ svayaṃbhūtvaṃ sarvajñatvam| anenāpi subhūte manasikāreṇa
prajñāpāramitāpratisaṃyuktena vihāreṇa viharan bodhisattvo mahāsattvo rātriṃdinānyatināmayet,
āsannaḥ syādanuttarāyāḥ samyaksaṃbodheḥ, kṣipraṃ ca anuttarāṃ samyaksaṃbodhimabhisaṃbudhyeta||

sacetkhalu punaḥ subhūte ye jambūdvīpe sattvāḥ, te sarve'pūrvācaramaṃ mānuṣyakamātmabhāvaṃ pratilabheran,
mānuṣyakamātmabhāvaṃ pratilabhya anuttarāyāṃ samyaksaṃbodhau cittamutpādayeran,
anuttarāyāṃ samyaksaṃbodhau cittamutpādya yāvajjīvaṃ tiṣṭheyuḥ, yāvajjīvaṃ tiṣṭhanto yāvajjīvaṃ
sarvatathāgatān satkuryurgurukuryurmānayeyuḥ pūjayeyurarcayeyurapacāyeyuḥ, evaṃ
sarvasattvebhyo'pi dānaṃ dadyuḥ, tacca dānamanuttarāyāṃ samyaksaṃbodhau pariṇāmayeyuḥ| tatkiṃ
manyase subhūte api nu te bodhisattvā mahāsattvāstatonidānaṃ bahu puṇyaṃ prasaveyuḥ? subhūtirāha-bahu
bhagavan, bahu sugata| bhagavānāha-ataḥ khalu punaḥ subhūte sa kulaputro vā
kuladuhitā vā bahutaraṃ puṇyaṃ prasavati, yo bodhisattvo mahāsattvo'ntataḥ ekadivasamapi
prajñāpāramitāpratisaṃyuktairmanasikārairviharati| tatkasya hetoḥ? yathā yathā hi subhūte
bodhisattvo mahāsattvaḥ prajñāpāramitāpratisaṃyuktairmanasikārai rātriṃdivaṃ viharati, tathā
tathā sarvasattvānāṃ dakṣiṇīyatāṃ gacchati| tatkasya hetoḥ? tathā hi subhūte nāsti tadanyeṣāṃ
sattvānāṃ tādṛśaṃ maitrīsahagataṃ cittam, yathā tasya bodhisattvasya mahāsattvasya,
sthāpayitvā buddhān bhagavataḥ| tatkasya hetoḥ? apratipudgalā hi subhūte tathāgatāḥ| nirupamā
hi subhūte tathāgatāḥ| acintyadharmasamanvāgatā hi subhūte tathāgatā arhantaḥ samyaksaṃbuddhāḥ||

kathaṃ ca subhūte sa kulaputro vā kuladuhitā vā tāvattatpuṇyamabhinirharati? tādṛśyā subhūte
prajñayā samanvāgataḥ sa bodhisattvo mahāsattvo bhavati, yādṛśyā prajñayā samanvāgato vadhyagatāniva
sarvasattvān paśyati| tena tasyāṃ velāyāṃ mahākaruṇāparigṛhīto bhavati| sa divyena
cakṣuṣā vyavalokayan aprameyānasaṃkhyeyānaparimeyānaparimāṇān sattvānānantaryakarmasamanvāgatān
paśyati, akṣaṇaprāptāṃśca vihanyamānāṃśca dṛṣṭijālapraticchannāṃśca mārgamapratilabhamānān|
aparāṃśca kṣaṇaprāptān paśyati, kṣaṇāṃśca virāgayataḥ paśyati| tasya tasyāṃ velāyāṃ
mahān saṃvega utpadyate| te cāsya sarvasattvāstayā mahāmaitryā tayā ca mahākaruṇayā
sphāritvā manasikṛtā bhavanti-ahameteṣāṃ sarveṣāṃ sattvānāṃ nātho bhaviṣyāmi, ahamenān sarvasattvān
sarvaduḥkhebhyo mocayiṣyāmīti|

na ca tena vā anyena vā nimittena sārdhaṃ saṃvasati| ayamapi subhūte bodhisattvasya mahāsattvasya
mahān prajñāloko'nuttarāṃ samyaksaṃbodhimabhisaṃboddhum| anena hi subhūte vihāreṇa viharanto
bodhisattvā mahāsattvāḥ sarvalokasya dakṣiṇīyatāṃ parigṛhṇanti, na ca vivartante'nuttarāyāḥ
samyaksaṃbodheḥ| yeṣāṃ ca dāyakānāṃ dānapatīnāṃ ca paribhuñjate cīvarapiṇḍapātaśayanāsanaglānapratyayabhaiṣajyapariṣkārān,
asyāṃ prajñāpāramitāyāṃ sūpasthitacittāḥ, teṣāṃ
dāyakānāṃ dānapatīnāṃ ca dānadakṣiṇāṃ viśodhayanti| sarvajñatā caiṣāmāsannībhavati| tasmāttarhi
subhūte bodhisattvena mahāsattvena amoghaṃ rāṣṭraṃ piṇḍaṃ paribhoktukāmena sarvasattvānāṃ
mārgamupadeṣṭukāmena vipulamavabhāsaṃ kartukāmena saṃsāragatān sattvān saṃsārātparimocayitukāmena
sarvasattvānāṃ cakṣurviśodhayitukāmena anena prajñāpāramitāpratisaṃyuktena
manasikāreṇa vihartavyam|

sacedanena manasikāreṇa vihartumicchati, tena prajñāpāramitāpratisaṃyuktā manasikārāḥ samanvāhartavyāḥ|
tatkasya hetoḥ? yo hyenān samanvāhartavyān maṃsyate, sa evāsya manasikāro bhaviṣyati|
tato'nyeṣāṃ manasikārāṇāṃ prajñāpāramitāvirahitānāmavakāśo na dātavyaḥ| tathā ca kartavyaṃ
yathāyaṃ prajñāpāramitāpratisaṃyuktairmanasikārai rātriṃdivāni kṣapayet| tadyathāpi
nāma subhūte kenacideva puruṣeṇa maṇiratnajñāne vartamānena maṇiratnajātijñena apratilabdhapūrvaṃ
mahāmaṇiratnaṃ pratilabdhaṃ bhavet| sa tanmahāmaṇiratnaṃ pratilabhya mahatodāreṇa
prītiprāmodyena samanvāgato bhavet| tasya tanmahāmaṇiratnaṃ punareva praṇaśyet| sa tatonidānaṃ
mahatā duḥkhadaurmanasyena saṃyujyeta| tasya satatasamitaṃ tanmahāmaṇiratnaṃ prati
saṃyuktā eva manasikārāḥ pravarteran-aho batāhaṃ tena mahāmaṇiratnena viprayukta iti hi sa
puruṣastasya mahāmaṇiratnasya na vismaret yāvat tadvā anyadvā tadguṇaṃ tajjātikaṃ tena mahāmaṇiratnaṃ
pratilabdhaṃ bhavet| evameva subhūte bodhisattvena mahāsattvena prajñāpāramitāmahāmaṇiratnaparibhraṣṭena
mahāmaṇiratnaparibhraṣṭeneva mahāmaṇiratnena ratnasaṃjñinā prajñāpāramitāmanasikārāviprayuktena
prajñāpāramitāmanasikārāvirahitasarvajñatācittena tāvadanveṣṭavyā,
yāvatsā vā anyā vā pratilabdhā bhavati| tāvattena prajñāpāramitāmahāmaṇiratnapratilambhapratisaṃyuktairmanasikāraiḥ
sarvajñatāmahāmaṇiratnapratilambhapratisaṃyuktairmanasikārairavirahitena
bhavitavyam||

subhūtirāha-yatpunarbhagavan sarvadharmāḥ sarvamanasikārāḥ svabhāvena virahitāḥ śūnyā uktā bhagavatā,
tatkathaṃ bhagavan bodhisattvo mahāsattvaḥ prajñāpāramitāpratisaṃyuktairmanasikāraiḥ
sarvajñatāpratisaṃyuktairmanasikārairavirahito bhavati? evamukte bhagavānāyuṣmantaṃ subhūtimetadavocat-sacetsubhūte
bodhisattvo mahāsattva evaṃ manasi karoti-sarvadharmāḥ svabhāvena
viviktāḥ, sarvadharmāḥ svabhāvena śūnyā iti, evametanmanasi kurvan prajñāpāramitāpratisaṃyuktairmanasikāraiḥ
sarvajñatāpratisaṃyuktairmanasikārairavirahito bhavati| tatkasya
hetoḥ? prajñāpāramitā hi subhūte śūnyā| sā naiva vivardhate, na ca parihīyate| subhūtirāha-sacedbhagavan
prajñāpāramitā śūnyā, sā naiva vivardhate na ca parihīyate, kathaṃ bhagavan
bodhisattvo mahāsattvo'vivardhamānayā prajñāpāramitayā bodhaye samudāgacchati, kathaṃ ca
anuttarāṃ samyaksaṃbodhimabhisaṃbudhyate? evamukte bhagavānāyuṣmantaṃ subhūtimetadavocat-na
khalu punaḥ subhūte bodhisattvo mahāsattvaḥ prajñāpāramitāyāṃ caran vivardhate vā parihīyate
vā| yathaiva subhūte prajñāpāramitā śūnyā, sā naiva vivardhate na ca parihīyate, evameva
subhūte bodhisattvo mahāsattvaḥ śūnyaḥ| sa naiva vivardhate, na ca parihīyate| yataḥ
subhūte yathaiva prajñāpāramitā śūnyā, sā naiva vivardhate na ca parihīyate, evameva subhūte
bodhisattvo mahāsattvaḥ śūnyaḥ| sa naiva vivardhate, na ca parihīyate| tato bodhisattvo
mahāsattvo bodhaye samudāgacchati, evaṃ ca anuttarāṃ samyaksaṃbodhimabhisaṃbudhyate| sacetsubhūte
bodhisattvo mahāsattvaḥ evaṃ bhāṣyamāṇe notrasyati na saṃtrasyati na saṃtrāsamāpadyate
na saṃsīdati, veditavyametatsubhūte caratyayaṃ bodhisattvo mahāsattvaḥ prajñāpāramitāyāmiti||

subhūtirāha-kiṃ punarbhagavan prajñāpāramitā carati prajñāpāramitāyām? bhagavānāhano hīdaṃ subhūte|
āha-kiṃ punarbhagavan yā prajñāpāramitāyāḥ śūnyatā, sā carati prajñāpāramitāyām? bhagavānāha-no
hīdaṃ subhūte| āha-kiṃ punarbhagavan anyatra prajñāpāramitāśūnyatāyāḥ sa kaściddharma
upalabhyate, yaścarati prajñāpāramitāyām? bhagavānāha-no hīdaṃ subhūte| āha-kiṃ
punarbhagavan śūnyatā carati prajñāpāramitāyām? bhagavānāha-no hīdaṃ subhūte| āha-kiṃ punarbhagavan
śūnyatāyāṃ sa kaściddharma upalabhyate yaścarati prajñāpāramitāyām? bhagavānāha-no
hīdaṃ subhūte| āha-kiṃ punarbhagavan śūnyatā carati śūnyatāyām? bhagavānāha-no hīdaṃ subhūte|
āha-kiṃ punarbhagavan rūpaṃ carati prajñāpāramitāyām? bhagavānāha-no hīdaṃ subhūte|
āha-kiṃ punarbhagavan vedanā saṃjñā saṃskārāḥ, kiṃ punarbhagavan vijñānaṃ carati prajñāpāramitāyām?
bhagavānāha-no hīdaṃ subhūte| āha-kiṃ punarbhagavan anyatra rūpātsa dharmaḥ kaścidupalabhyate,
yaścarati prajñāpāramitāyām? bhagavānāha-no hīdaṃ subhūte| āha-kiṃ punarbhagavan
anyatra vedanāyāḥ saṃjñāyāḥ saṃskārebhyaḥ, anyatra vijñānātsa dharmaḥ kaścidupalabhyate,
yaścarati prajñāpāramitāyām? bhagavānāha-no hīdaṃ subhūte| subhūtirāha-kathaṃ punarbhagavan
bodhisattvo mahāsattvaścarati prajñāpāramitāyām? evamukte-bhagavānāyuṣmantaṃ subhūtimetadavocat-kiṃ
punaḥ subhūte samanupaśyasi tvaṃ taṃ dharmaṃ yaścarati prajñāpāramitāyām?
subhūtirāha-no hīdaṃ bhagavan| bhagavānāha-samanupaśyasi tvaṃ subhūte tāṃ prajñāpāramitāṃ
yatra prajñāpāramitāyāṃ bodhisattvo mahāsattvaścarati? āha-no hīdaṃ bhagavan| bhagavānāha-tatkiṃ
manyase subhūte yo dharmo'nupalambhaḥ, taṃ dharmaṃ samanupaśyasi? api nu sa eva dharma
utpanno vā utpatsyate vā utpadyate vā, niruddho vā nirotsyate vā nirudhyate vā? āha-no
hīdaṃ bhagavan| bhagavānāha-evaṃ khalu subhūte bodhisattvasya mahāsattvasya anutpattikeṣu
dharmeṣu kṣāntirevaṃrūpā bhavati| evaṃrūpayā ca subhūte kṣāntyā samanvāgato bodhisattvo
mahāsattvo vyākriyate'nuttarāyāṃ samyaksaṃbodhau| iyaṃ subhūte tathāgatasya vaiśāradyapratipad
yāṃ pratipadyamāno bodhisattvo mahāsattvaḥ evaṃ caran evaṃ ghaṭamānaḥ evaṃ vyāyacchamāno'nuttaraṃ
buddhajñānaṃ sarvajñajñānaṃ mahāsārthavāhajñānaṃ nānuprāpsyatīti naitatsthānaṃ
vidyate||

subhūtirāha-yā bhagavan sarvadharmāṇāmanutpattikadharmatā, sā vyākriyate'nuttarāyāṃ samyaksaṃbodhau?
bhagavānāha-no hīdaṃ subhūte| subhūtirāha-kathamasyedānīṃ bhagavan dharmasya vyākaraṇaṃ
bhavatyanuttarāyāṃ samyaksaṃbodhau? bhagavānāha-kiṃ punaḥ subhūte samanupaśyasi tvaṃ
taṃ dharmaṃ yasya dharmasya vyākaraṇaṃ bhavatyanuttarāyāṃ samyaksaṃbodhau? subhūtirāha-no
hīdaṃ bhagavan| nāhaṃ bhagavaṃstaṃ dharmaṃ samanupaśyāmi yo dharmo vyākṛto vyākariṣyate
vyākriyate vā anuttarāyāṃ samyaksaṃbodhau| tamapyahaṃ bhagavan dharmaṃ na samanupaśyāmi, yo
dharmo'bhisaṃbudhyate, yo dharmo'bhisaṃboddhavyaḥ, yena vā dharmeṇābhisaṃbudhyate| tatkasya
hetoḥ? sarvadharmeṣu bhagavan anupalabhyamāneṣu na me evaṃ bhavati-ayaṃ dharmo'bhisaṃbudhyate,
ayaṃ dharmo'bhisaṃboddhavyaḥ, anena vā dharmeṇābhisaṃbudhyate iti||

āryāṣṭasāhasrikāyāṃ prajñāpāramitāyāṃ kalyāṇamitraparivarto nāma dvāviṃśatitamaḥ||

