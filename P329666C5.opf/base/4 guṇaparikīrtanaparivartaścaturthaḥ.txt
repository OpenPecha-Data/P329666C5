|

punaraparaṃ bhagavān śakraṃ devānāmindramāmantrayate sma-sacetkauśika ayaṃ te jambūdvīpaḥ paripūrṇaścūlikābaddhastathāgataśarīrāṇāṃ
dīyeta, iyaṃ ca prajñāpāramitā likhitvopanāmyeta,
tata ekatareṇa bhāgena pravāryamāṇo'nayordvayorbhāgayoḥ sthāpitayoḥ katamaṃ tvaṃ kauśika bhāgaṃ
gṛhṇīyāḥ? śakra āha-sacenme bhagavan ayaṃ jambūdvīpaḥ paripūrṇaścūlikābaddhastathāgataśarīrāṇāṃ
dīyeta, iyaṃ ca prajñāpāramitā likhitvopanāmyeta, tata ekatareṇa bhāgena pravāryamāṇo'nayordvayorbhāgayoḥ
sthāpitayorimāmevāhaṃ bhagavan prajñāpāramitāṃ parigṛhṇīyām| tatkasya
hetoḥ? yathāpi nāma tathāgatanetrīcitrīkāreṇa| etaddhi tathāgatānāṃ bhūtārthikaṃ śarīram|
tatkasya hetoḥ? uktaṃ hyetadbhagavatā-dharmakāyā buddhā bhagavantaḥ| mā khalu punarimaṃ
bhikṣavaḥ satkāyaṃ kāyaṃ manyadhvam| dharmakāyapariniṣpattito māṃ bhikṣavo drakṣyatha|
eṣa ca tathāgatakāyo bhūtakoṭiprabhāvito draṣṭavyo yaduta prajñāpāramitā| na khalu punarme
bhagavaṃsteṣu tathāgataśarīreṣvagauravam| gauravameva me bhagavaṃsteṣu tathāgataśarīreṣu|
api tu khalu punarbhagavan itaḥ prajñāpāramitāto nirjātāni tathāgataśarīrāṇi pūjāṃ labhante|
tasmāttarhi bhagavan anayaiva prajñāpāramitayā pūjitayā teṣāmapi tathāgataśarīrāṇāṃ
paripūrṇā pūjā kṛtā bhavati| tatkasya hetoḥ? prajñāpāramitānirjātattvāttathāgataśarīrāṇām|
tadyathāpi nāma bhagavan sudharmāyāṃ devasabhāyāmahaṃ yasmin samaye divye svake āsane niṣaṇṇo
bhavāmi, tadā mama devaputrā upasthānāyāgacchanti| yasmin samaye na niṣaṇṇo bhavāmi,
atha tasmin samaye yanmamāsanaṃ tatra devaputrā mama gauraveṇa tadāsanaṃ namaskṛtya pradakṣiṇīkṛtya
punareva prakrāmanti| tatkasya hetoḥ? iha hi kila āsane niṣadya śakro devānāmindro
devānāṃ trāyastriṃśānāṃ dharmaṃ deśayatīti| evameva bhagavan maheśākhyahetupratyayabhūtā
prajñāpāramitā| tathāgatasyārhataḥ samyaksaṃbuddhasya sarvajñatāyā āhārikā| sarvajñatāyāśca
tathāgataśarīrāṇyāśrayabhūtāni| na tu tāni pratyayabhūtāni, na kāraṇabhūtāni jñānasyotpādāya|
evameva bhagavan sarvajñajñānahetukā tathāgataśarīreṣu pūjā kṛtā bhavati| tasmāttarhi
bhagavan anayordvayorbhāgayoḥ sthāpitayorimāmevāhaṃ bhagavan prajñāpāramitāṃ parigṛhṇīyām|
na khalu punarme bhagavaṃsteṣu tathāgataśarīreṣvagauravam|

gauravameva me bhagavaṃsteṣu tathāgataśarīreṣu| api tu khalu punarbhagavaṃstāni tathāgataśarīrāṇi
prajñāpāramitāparibhāvitatvātpūjāṃ labhante| tiṣṭhatu khalu punarbhagavan ayaṃ jambūdvīpastathāgataśarīrāṇāṃ
paripūrṇaścūlikābaddhaḥ| tiṣṭhatu cāturmahādvīpako lokadhātustathāgataśarīrāṇāṃ
paripūrṇaścūlikābaddhaḥ| tiṣṭhatu sāhasro lokadhātustathāgataśarīrāṇāṃ paripūrṇaścūlikābaddhaḥ|
tiṣṭhatu bhagavan dvisāhasro madhyamo lokadhātustathāgataśarīrāṇāṃ paripūrṇaścūlikābaddhaḥ|
ayameva bhagavaṃstrisāhasramahāsāhasro lokadhātustathāgataśarīrāṇāṃ
paripūrṇaścūlikābaddhaḥ, eko bhāgaḥ kṛtvā sthāpyeta, iyaṃ ca prajñāpāramitā likhitvā dvitīyo
bhāgaḥ sthāpyeta| anayordvayorbhāgayoḥ sthāpitayorekatareṇa bhāgena pravāryamāṇo'nayordvayorbhāgayoḥ
sthāpitayoryaste bhāgo'bhipretastamekaṃ bhāgaṃ gṛhāṇeti, tatra imāmevāhaṃ bhagavan
prajñāpāramitāṃ parigṛhṇīyām| na khalu punarbhagavaṃsteṣu tathāgataśarīreṣvagauravam|
gauravameva me bhagavaṃsteṣu tathāgataśarīreṣu| api tu khalu punarbhagavaṃstāni tathāgataśarīrāṇi
prajñāpāramitāparibhāvitāni pūjāṃ labhante| tathāgataśarīrāṇi hi sarvajñajñānāśrayabhūtāni|
tadapi sarvajñajñānaṃ prajñāpāramitānirjātam| tasmāttarhi bhagavan anayordvayorbhāgayoḥ
sthāpitayorimāmevāhaṃ bhagavan prajñāpāramitāṃ parigṛhṇīyām| na khalu punarbhe
bhagavaṃsteṣu tathāgataśarīreṣvagauravam| gauravameva me bhagavaṃsteṣu tathāgataśarīreṣu|
api tu khalu punarbhagavan itaḥ prajñāpāramitāto nirjātāni tāni tathāgataśarīrāṇi pūjāṃ labhante
yaduta prajñāpāramitāparibhāvitatvāt| tadyathāpi nāma bhagavan anarghaṃ maṇiratnamebhirevaṃrūpairguṇaiḥ
samanvāgataṃ syāt| tadyathā-tadyatra yatra sthāpyeta, tatra tatra manuṣyā
vā amanuṣyā vā avatāraṃ na labheran| yatra yatra vā amanuṣyagṛhītaḥ kaścidbhavet puruṣo
vā strī vā, tatra tatra tasmin maṇiratne praveśitamātre so'manuṣyastato'pakrāmet|

vātenāpi bādhyamānasya dhamyamāne śarīre tanmaṇiratnaṃ sthāpyeta| tasya taṃ vātaṃ nigṛhṇīyāt,
na vivardhayet, upaśamayet| pittenāpi dahyamāne śarīre sthāpyeta| tasya tadapi pittaṃ nigṛhṇīyāt,
na vivardhayet, upaśamayet| śleṣmaṇāpi parigṛddhe sarvato bādhyamāne śarīre sthāpyeta,
tasya tamapi śleṣmāṇaṃ nigṛhṇīyāt, na vivardhayet, upaśamayet| sāṃnipātikenāpi vyādhinā
duḥkhitasya śarīre sthāpyeta, tasya tamapi sāṃnipātikaṃ vyādhiṃ nigṛhṇīyāt, na vivardhayet,
upaśamayet| andhakāratamisrāyāṃ ca rātrāvapyavabhāsaṃ kuryāt| uṣṇe cāpi vartamāne yasmin
pṛthivīpradeśe sthāpyeta, sa pṛthivīpradeśaḥ śītalo bhavet| śīte cāpi vartamāne yasmin
pṛthivīpradeśe sthāpyeta, sa pṛthivīpradeśa uṣṇo bhavet| yasmiṃśca pṛthivīpradeśe āśīviṣā
anuvicareyuḥ, tathā anye'pi kṣudrajantavaḥ, tatrāpi pṛthivīpradeśe dhāryeta, sthāpitaṃ
vā bhavet, te'pyāśīviṣāste ca kṣudrajantavastato'pakrāmeyuḥ| sacedbhagavan strī vā puruṣo
vā āśīviṣeṇa daṣṭo bhavet, tasya tanmaṇiratnaṃ daśyeta, tasya sahadaṃśanenaiva maṇiratnasya
tadviṣaṃ pratihanyeta vigacchet| ebhiścānyaiśca bhagavan evaṃrūpairguṇaiḥ samanvāgataṃ tanmaṇiratnaṃ
bhavet| yeṣāmapi keṣāṃcidbhagavan akṣiṣvarbudaṃ vā timiraṃ vā akṣirogo vā paṭalaṃ
vā bhavet, teṣāṃ ca tanmaṇiratnamakṣiṣu sthāpyeta, teṣāṃ sthāpitamātreṇaiva te'kṣidoṣā
nirghātaṃ praśamaṃ gaccheyuḥ| etaiśca anyaiśca bhagavan evaṃrūpairguṇaiḥ samanvāgataṃ tanmaṇiratnaṃ
bhavet| yatra codake sthāpyeta, tadapyudakamekavarṇaṃ kuryātsvakena varṇena| sacetpāṇḍareṇa
vastreṇa pariveṣṭya udake prakṣipyeta, tadudakaṃ pāṇḍarīkuryāt| evaṃ sacennīlena
pītena lohitena māñjiṣṭhena eteṣāmanyeṣāṃ vā nānāprakārāṇāṃ vastrāṇāmanyatamena vastreṇa
tanmaṇiratnaṃ veṣṭayitvā vā baddhvā vā udake prakṣipyeta, tena tena vastrarāgeṇa tattatsvabhāvavarṇaṃ
tadudakaṃ kuryāt| yo'pi tasyodakasya kaluṣabhāvastamapi prasādayet| ebhirapi
bhagavan evaṃrūpairguṇaiḥ samanvāgataṃ tanmaṇiratnaṃ bhavet||

atha khalvāyuṣmānānandaḥ śakraṃ devānāmindrametadavocat-kiṃ punaḥ kauśika devaloka eva tāni
maṇiratnāni santi, uta jāmbūdvīpakānāmapi manuṣyāṇāṃ tāni maṇiratnāni santi? śakra āha-deveṣvāryānanda
tāni maṇiratnāni santi| api tu khalu punarjāmbudvīpakānāmapi manuṣyāṇāṃ maṇiratnāni
santi| tāni tu gurukāṇi alpāni parīttāni guṇavikalāni, na taistathārūpairguṇaiḥ samanvāgatāni|
tatteṣāṃ divyānāṃ maṇiratnānāṃ śatatamīmapi kalāṃ nopayānti, sahasratamīmapi,
śatasahasratamīmapi, koṭītamīmapi, koṭīśatatamīmapi, koṭīsahasratamīmapi, koṭīśatasahasratamīmapi,
koṭīniyutaśatasahasratamīmapi kalāṃ nopayānti, saṃkhyāmapi kalāmapi gaṇanāmapi upamāmapi
aupamyamapi upanisāmapi upaniṣadamapi na kṣamante nopayānti| yāni khalu punardeveṣu,
tāni laghūni sarvākāraguṇaparipūrṇāni| yatra ca karaṇḍake tanmaṇiratnaṃ prakṣiptaṃ bhavati
utkṣiptaṃ vā, tata uddhṛte'pi tasmin maṇiratne karaṇḍakāt spṛhaṇīya eva sa karaṇḍako bhavati|
tairmaṇiratnaguṇaiḥ parā tatra karaṇḍake spṛhotpadyate| evameva bhagavan prajñāpāramitāyā
ete guṇāḥ sarvajñajñānasya ca| yena parinirvṛtasyāpi tathāgatasyārhataḥ samyaksaṃbuddhasya
tāni tathāgataśarīrāṇi pūjāṃ labhante-sarvajñajñānasyemāni tathāgataśarīrāṇi bhājanabhūtānyabhūvanniti|
yathā ca bhagavan sarvalokadhātuṣu buddhānāṃ bhagavatāṃ dharmadeśanā
prajñāpāramitānirjātatvātpūjyā, evaṃ dharmabhāṇakasya dharmadeśanā prajñāpāramitānirjātatvātpūjyā|
yathā ca bhagavan rājapuruṣo rājānubhāvānmahato janakāyasya akutobhayaḥ pūjyaḥ,
evaṃ sa dharmabhāṇako dharmakāyānubhāvānmahato janakāyasya akutobhayaḥ pūjyaḥ| yathā ca dharmadeśanā
dharmabhāṇakāśca pūjāṃ labhante, evaṃ tāni tathāgataśarīrāṇi pūjāṃ labhante| tasmāttarhi
bhagavan tiṣṭhatu trisāhasramahāsāhasro lokadhātustathāgataśarīrāṇāṃ paripūrṇaścūlikābaddhaḥ,
ye'pi bhagavan gaṅgānadīvālukopamā lokadhātavaḥ, te'pi sarve tathāgataśarīrāṇāṃ
paripūrṇāścūlikābaddhā eko bhāgaḥ sthāpyeta, iyaṃ ca prajñāpāramitā likhitvā dvitīyo
bhāgaḥ sthāpyeta| tatra cenmāṃ bhagavan kaścideva pravārayedanyatareṇa bhāgena, pravāryamāṇo'nayorbhāgayoḥ
sthāpitayoḥ-yaste bhāgo'bhipretaḥ tamekaṃ bhāgaṃ parigṛhṇīṣveti, tatra imāmevāhaṃ
bhagavaṃstayordvayorbhāgayoḥ sthāpitayorbhāgaṃ gṛhṇīyāṃ yaduta prajñāpāramitām| na
khalu punarbhagavan mama teṣu tathāgataśarīreṣvagauravam| gauravameva bhagavaṃsteṣu tathāgataśarīreṣu|
api tu khalu punarbhagavan prajñāpāramitāparibhāvitā sarvajñatā, sarvajñatānirjātā
ca tathāgataśarīrāṇāṃ pūjā bhavati| tasmāttarhi bhagavan prajñāpāramitāyāṃ pūjitāyāmatītānāgatapratyutpannānāṃ
buddhānāṃ bhagavatāṃ pūjā kṛtā bhavati||

punaraparaṃ bhagavan ye'prameyeṣvasaṃkhyeṣu lokadhātuṣu buddhā bhagavanta etarhi tiṣṭhanti dhriyante
yāpayanti, tān dharmatayā draṣṭukāmena kulaputreṇa vā kuladuhitrā vā prajñāpāramitāyāṃ
caritavyam, prajñāpāramitāyāṃ yogamāpattavyam| prajñāpāramitā bhāvayitavyā||

evamukte bhagavān śakraṃ devānāmindrametadavocat-evametatkauśika, evametat| ye'pi te kauśika
abhūvannatīte'dhvani tathāgatā arhantaḥ samyaksaṃbuddhā anuttarāṃ samyaksaṃbodhimabhisaṃbuddhāḥ,
te'pi kauśika imāmeva prajñāpāramitāmāgamya anuttarāṃ samyaksaṃbodhimabhisaṃbuddhāḥ|
ye'pi te kauśika bhaviṣyantyanāgate'dhvani tathāgatā arhantaḥ samyaksaṃbuddhāḥ, te'pi kauśika
imāmeva prajñāpāramitāmāgamya anuttarāṃ samyaksaṃbodhimabhisaṃbhotsyante| ye'pi te
kauśika etarhi aprameyeṣvasaṃkhyeyeṣu lokadhātuṣu buddhā bhagavantastiṣṭhanti dhriyante yāpayanti,
te'pi kauśika buddhā bhagavantaḥ imāmeva prajñāpāramitāmāgamya anuttarāṃ samyaksaṃbodhimabhisaṃbuddhāḥ|
ahamapi kauśika etarhi tathāgato'rhan samyaksaṃbuddhaḥ imāmeva prajñāpāramitāmāgamya
anuttarāṃ samyaksaṃbodhimabhisaṃbuddhaḥ||

evamukte śakro devānāmindro bhagavantametadavocat-mahāpāramiteyaṃ bhagavan yaduta prajñāpāramitā|
sarvasattvānāṃ hi bhagavaṃstathāgato'rhan samyaksaṃbuddhaścittacaritāni samyak prajānāti
saṃpaśyati| bhagavānāha-evametatkauśika, evametat| tathā hi kauśika bodhisattvo mahāsattvo
dīrgharātraṃ prajñāpāramitāyāṃ carati, tena sarvasattvānāṃ cittacaritāni prajñāpāramitāyāṃ
samyak prajānāti saṃpaśyati||

atha khalu śakro devānāmindro bhagavantametadavocat-kiṃ bhagavan prajñāpāramitāyāmeva bodhisattvo
mahāsattvaścarati nānyāsu pāramitāsu? bhagavānāha-sarvāsu kauśika ṣaṭsu pāramitāsu bodhisattvo
mahāsattvaścarati| api tu khalu punaḥ kauśika prajñāpāramitaiva atra pūrvaṃgamā
bodhisattvasya mahāsattvasya dānaṃ vā dadataḥ, śīlaṃ vā rakṣataḥ, kṣāntyā vā saṃpādayamānasya,
vīryaṃ vā ārabhamāṇasya, dhyānaṃ vā samāpadyamānasya, dharmān vā vipaśyataḥ bodhisattvasya
mahāsattvasya prajñāpāramitaivātra pūrvaṃgamā| na ca kauśika āsāṃ ṣaṇṇāṃ pāramitānāmupāyakauśalyaparigṛhītānāṃ
prajñāpāramitāpariṇāmitānāṃ sarvajñatāpariṇāmitānāṃ viśeṣaḥ, na
ca nānākaraṇamupalabhyate| tadyathāpi nāma kauśika jambudvīpe nānāvṛkṣā nānāvarṇā nānāsaṃsthānā
nānāpatrā nānāpuṣpā nānāphalā nānārohapariṇāhasaṃpannāḥ, na ca teṣāṃ vṛkṣāṇāṃ chāyāyā
viśeṣo vā nānākaraṇaṃ vā prajñāyate, api tu chāyā chāyetyevaṃ saṃkhyāṃ gacchati, evameva
kauśika āsāṃ ṣaṇṇāṃ pāramitānāmupāyakauśalyaparigṛhītānāṃ prajñāpāramitāpariṇāmitānāṃ sarvajñatāpariṇāmitānāṃ
na viśeṣaḥ, na ca nānākaraṇamupalabhyate| evamukte śakro devānāmindro
bhagavantametadavocat-mahāguṇasamanvāgateyaṃ bhagavan yaduta prajñāpāramitā| aprameyaguṇasamanvāgateyaṃ
bhagavan yaduta prajñāpāramitā| aparyantaguṇasamanvāgateyaṃ bhagavan yaduta
prajñāpāramiteti||

āryāṣṭasāhasrikāyāṃ prajñāpāramitāyāṃ guṇaparikīrtanaparivarto nāma caturthaḥ||

